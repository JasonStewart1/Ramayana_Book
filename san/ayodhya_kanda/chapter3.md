अयोध्याकाण्डम्
===============================


## Chapter 3  / सर्गः ३##


###Slōka 1 / श्लोक १###


    तेषामञ्जलिपद्मानि प्रगृहीतानि सर्वशः ।
    प्रतिगृह्याब्रवीद्राजा तेभ्यः प्रियहितं वचः ॥२-३-१॥


###Slōka 2 / श्लोक २###


    अहोऽस्मि परमप्रीतः प्रभावश्चातुलो मम ।
    यन्मे ज्येष्ठं प्रियं पुत्रं यौवराज्यस्थ मिच्छथ ॥२-३-२॥


###Slōka 3 / श्लोक ३###


    इति प्रत्यर्च्य तान् राजा ब्राह्मणानिद मब्रवीत् ।
    वसिष्ठं वामदेवं च तेषामेवोपशृण्वताम् ॥२-३-३॥


###Slōka 4 / श्लोक ४###


    चैत्रः श्रीमानयं मासः पुण्यः पुष्पितकाननः ।
    यौवराज्याय रामस्य सर्वमेवोपकल्प्यताम् ॥२-३-४॥


###Slōka 5 / श्लोक ५###


    राज्ञस्तूपरते वाक्ये जनघोषो महानभूत् ।
    शनैस्तस्मिन् प्रशान्ते च जनघोषे जनाधिपः ॥२-३-५॥


###Slōka 6 / श्लोक ६###


    वसिष्ठं मुनिशार्दूलं राजा वचनमब्रवीत् ।
    अभिषेकाय रामस्य यत्कर्म सपरिच्छदम् ॥२-३-६॥


###Slōka 7 / श्लोक ७###


    तदद्य भगवन् सर्वमाज्ञापयितु मर्हसि ।
    तच्छ्रुत्वा भूमिपालस्य वसिष्ठो द्विजसत्तमः ॥२-३-७॥


###Slōka 8 / श्लोक ८###


    आदिदेशाग्रतो राज्ञः स्थितान् युक्तान् कृताञ्जलीन् ।
    सुवर्णादीनि रत्नानि बलीन् सर्वौषधीरपि ॥२-३-८॥


###Slōka 9 / श्लोक ९###


    शुक्लमाल्यांश्च लाजांश्च पृथक्च मधुसर्पिषी ।
    अहतानि च वासांसि रथं सर्वायुधान्यपि ॥२-३-९॥


###Slōka 10 / श्लोक १०###


    चतुरङ्गबलं चैव गजं च शुभलक्षणम् ।
    चामरव्यजने श्वेते ध्वजं छत्रं च पाण्डुरम् ॥२-३-१०॥


###Slōka 11 / श्लोक ११###


    शतं च शातकुम्भानां  कुम्भानामग्निवर्चसाम् ।
    हिरण्यशृङ्गमृषभं समग्रं व्याघ्रचर्म च ॥२-३-११॥


###Slōka 12 / श्लोक १२###


    उपस्थापयत प्रातरग्न्यगारं महीपतेः ।
    यच्चान्यत्किञ्चिदेष्टव्यं तत्सर्वमुपकल्प्यताम् ॥२-३-१२॥


###Slōka 13 / श्लोक १३###


    अस्तःपुरस्य द्वाराणि सर्वस्य नगरस्य च ।
    चन्दनस्रग्भिरर्च्यन्तां धूपैश्च घ्राणहारिभिः ॥२-३-१३॥


###Slōka 14 / श्लोक १४###


    प्रशस्तमन्नं गुणवद्धधिक्षीरोपसेचनम् ।
    द्विजानां शतसाहस्रे यत्प्रकाममलं भवेत् ॥२-३-१४॥


###Slōka 15 / श्लोक १५###


    सत्कृत्य द्विजमुख्यानां श्वः प्रभाते प्रदीयताम् ।
    घृतं दधि च लाजाश्च दक्षिणाश्चापि पुष्कलाः ॥२-३-१५॥


###Slōka 16 / श्लोक १६###


    सूर्येऽभ्युदितमात्रे श्वो भविता स्वस्तिवाचनम् ।
    ब्राह्मणाश्च निमन्त्र्यन्तां कल्प्यन्तामासनानि च ॥२-३-१६॥


###Slōka 17 / श्लोक १७###


    आबध्यन्तां पताकाश्च राजमार्गश्च सिच्यताम् ।
    सर्वे च ताLआवचरा गणिकाश्च स्वलंकृताः ॥२-३-१७॥


###Slōka 18 / श्लोक १८###


    कक्ष्यां द्वितीयामासाद्य तिष्ठन्तु नृपवेश्मनः ।
    देवायतनचैत्येषु सान्नभक्षाः सदक्षिणाः ॥२-३-१८॥


###Slōka 19 / श्लोक १९###


    उपस्थापयितव्याः स्युर्माल्ययोग्याः पृथक् पृथक् ।
    दीर्घासिबद्धा योधाश्च सन्नद्धा मृष्टवाससः ॥२-३-१९॥


###Slōka 20 / श्लोक २०###


    महाराजाङ्गणं सर्वे प्रविशन्तु महोदयम् ।
    एवं व्यादिश्य विप्रौ तौ क्रियास्तत्र सुनिष्ठितौ ॥२-३-२०॥


###Slōka 21 / श्लोक २१###


    चक्रतुश्चैव यच्छेषं पार्थिवाय निवेद्य च ।
    कृतमित्येव चाब्रूतामभिगम्य जगत्पतिम् ॥२-३-२१॥


###Slōka 22 / श्लोक २२###


    यथोक्तवचनं प्रीतौ हर्षयुक्तौ द्विजर्षभौ ।
    ततः सुमन्त्रं द्युतिमान् राजा वचनमब्रवीत् ॥२-३-२२॥


###Slōka 23 / श्लोक २३###


    रामः कृतात्मा भवता शीघ्रमानीयतामिति ।
    स तथेति प्रतिज्ञाय सुमन्त्रो राजशासनात् ॥२-३-२३॥


###Slōka 24 / श्लोक २४###


    रामं तत्रानयांचक्रे रथेन रथिनां वरम् ।
    अथ तत्र समासीनास्तदा दशरथं नृपम् ॥२-३-२४॥


###Slōka 25 / श्लोक २५###


    प्राच्योदीच्याः प्रतीच्याश्च दाक्षिणात्याश्च भूमिपाः ।
    म्लेच्छाश्चार्याश्च ये चान्ये वने शैलान्तवासिनः ॥२-३-२५॥


###Slōka 26 / श्लोक २६###


    उपासाञ्चक्रिरे सर्वे तं देवा इव वासवम् ।
    तेषां मध्ये स राजर्षिर्मरुतामिव वासवः ॥२-३-२६॥


###Slōka 27 / श्लोक २७###


    प्रासादस्थो रथगतं ददर्शायान्त मात्मजम् ।
    गन्धर्वराजप्रतिमं लोके विख्यातपौरुषम् ॥२-३-२७॥


###Slōka 28 / श्लोक २८###


    दीर्घ बाहुं महसत्त्वं मत्तमातङ्गगामिनम् ।
    चन्द्रकान्ताननं राममतीव प्रियदर्शनम् ॥२-३-२८॥


###Slōka 29 / श्लोक २९###


    रूपौदार्यगुणैः पुंसां दृष्टिचित्तापहारिणम् ।
    घर्माभितप्ताः पर्जन्यं ह्लादयन्तमिव प्रजाः ॥२-३-२९॥


###Slōka 30 / श्लोक ३०###


    न ततर्प समायान्तं पश्यमानो नराधिपः ।
    अवतार्य सुमन्त्रस्तं राघवं स्यन्दनोत्तमात् ॥२-३-३०॥


###Slōka 31 / श्लोक ३१###


    पितुः समीपं गच्छन्तं प्राञ्जलिः पृष्ठतोऽन्वगात् ।
    स तं कैलासशृङ्गाभं प्रासादं नरपुङ्गवः ॥२-३-३१॥


###Slōka 32 / श्लोक ३२###


    आरुरोह नृपं द्रष्टुं सह सूतेन राघवः ।
    स प्राञ्^जलिरभिप्रेत्य प्रणतः पितुरन्तिके ॥२-३-३२॥


###Slōka 33 / श्लोक ३३###


    नाम स्वं श्रावयन् रामो ववन्धे चरणौ पितुः ।
    तं दृष्ट्वा प्रणतं पार्श्वे कृताञ्जलिपुटं नृपः ॥२-३-३३॥


###Slōka 34 / श्लोक ३४###


    गृह्याञ्जलौ समाकृष्य सस्वजे प्रियमात्मजम् ।
    तस्मै चाभ्युदितं दिव्यं मणिकाञ्चनभूषितं ॥२-३-३४॥


###Slōka 35 / श्लोक ३५###


    दिदेश राजा रुचिरं रामाय परमासनम् ।
    तदासनवरं प्राप्य व्यदीपयत राघवः ॥२-३-३५॥


###Slōka 36 / श्लोक ३६###


    स्वयेव प्रभया मेरुमुदये विमलो रविः ।
    तेन विभ्राजता तत्र सा सभाभिव्यरोचत ॥२-३-३६॥


###Slōka 37 / श्लोक ३७###


    विमलग्रहनक्षत्रा शारदी द्यौरिवेन्दुना ।
    तं पश्यमानो नृपति स्तुतोओष प्रियमात्मजम् ॥२-३-३७॥


###Slōka 38 / श्लोक ३८###


    अलङ्कृतमिवात्मानमादर्शतलसंस्थितम् ।
    स तं सस्मितमाभाष्य पुत्रं पुत्रवतां वरः ॥२-३-३८॥


###Slōka 39 / श्लोक ३९###


    उवाचेदं वचो राजा देवेन्द्रमिव काश्यपः ।
    ज्येष्ठायामसि मे पत्न्यां सदृश्यां सदृशः सुतः ॥२-३-३९॥


###Slōka 40 / श्लोक ४०###


    उत्पन्नस्त्वं गुणश्रेष्ठो मम रामात्मजः प्रियः ।
    यतस्त्वया प्रजाश्चेमाः स्वगुणैरनुरञ्जिताः ॥२-३-४०॥


###Slōka 41 / श्लोक ४१###


    तस्मात्त्वं पुष्ययोगेन यौवराज्यमवाप्नुहि ।
    कामतस्त्वं प्रकृत्यैव विनीतो गुणवानसि ॥२-३-४१॥


###Slōka 42 / श्लोक ४२###


    गुणवत्यपि तु स्नेहात्पुत्र वक्ष्यामि ते हितम् ।
    भूयो विनयमास्थाय भव नित्यं जितेन्द्रियः ॥२-३-४२॥


###Slōka 43 / श्लोक ४३###


    कामक्रोधसमुत्थानि त्यजेथा व्यसनानि च ।
    परोक्षया वर्तमानो वृत्त्या प्रत्यक्षया तथा ॥२-३-४३॥


###Slōka 44 / श्लोक ४४###


    अमात्यप्रभृतीः सर्वाः प्रकृतीश्चानुरञ्जय ।
    कोष्ठागारायुधागारैः कृत्वा सन्नि चयान् बहून् ॥२-३-४४॥


###Slōka 45 / श्लोक ४५###


    तुष्टानुरक्तप्रकृतिर्यः पालयति मेदिनीम् ।
    तस्य नन्दन्ति मित्राणि लब्ध्वाऽमृतमिवाऽमराः ॥२-३-४५॥


###Slōka 46 / श्लोक ४६###


    तस्मात्त्वमपि चात्मानं नियम्यैवं समाचर ।
    तच्छ्रुत्वा सुहृदस्तस्य रामस्य प्रियकारिणः ॥२-३-४६॥


###Slōka 47 / श्लोक ४७###


    त्वरिताः शीघ्रमभ्येत्य कौसल्यायै न्यवेदयन् ।
    सा हिरण्यं च गाश्चैव रत्नानि विविधानि च ॥२-३-४७॥


###Slōka 48 / श्लोक ४८###


    व्यादिदेश प्रियाख्येभ्यः कौसल्या प्रमदोत्तमा ।
    अथाभिवाद्य राजानं रथमारुह्य राघवः ॥२-३-४८॥


###Slōka 49 / श्लोक ४९###


    ययौ स्वं द्युतिमद्वेश्म जनौघैः प्रतिपूजितः ।
    ते चापि पौरा नृपतेर्वचस्त ।च्छ्रुत्वा तदा लाभमिवेष्टमाशु ।नरेन्द्रमामन्त्र्य गृहाणि गत्वा ।देवान् समानर्चुरतिप्रहृष्टाः ॥२-३-४९॥


