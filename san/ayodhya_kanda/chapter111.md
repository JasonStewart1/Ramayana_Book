अयोध्याकाण्डम्
===============================


## Chapter 111  / सर्गः १११##


###Slōka 1###


    वसिष्ठस्तु तदा राममुक्त्वा राजपुरोऺहित: ।
    अब्रवीद्धर्मसंयुक्तं पुनरेवापरं वच: ॥ २.१११.१॥


###Slōka 2###


    पुरुषस्येह जातस्य भवन्ति गुरवस्त्रय: ।
    आचार्य्यश्चैव काकुत्स्थ पिता माता च राघव ॥ २.१११.२॥


###Slōka 3###


    पिता ह्येनं जनयति पुरुषं पुरुषर्षभ ।
    प्रज्ञां ददाति चाचार्यस्तस्मात्स गुरुरुच्यते ॥ २.१११.३॥


###Slōka 4###


    सो ऽहं ते पितुराचार्य्यस्तव चैव परन्तप ।
    मम त्वं वचनं कुर्वन् नातिवर्त्ते: सताङ्गतिम् ॥ २.१११.४॥


###Slōka 5###


    इमा हि ते परिषद: श्रेणयश्च द्विजास्तथा ।
    एषु तात चरन् धर्मं नातिवर्त्ते: सताङ्गतिम् ॥ २.१११.५॥


###Slōka 6###


    वृद्धाया धर्मशीलाया मातुर्नार्हस्यवर्त्तितुम् ।
    अस्यास्तु वचनं कुर्वन् नातिवर्त्ते: सताङ्गतिम् ॥ २.१११.६॥


###Slōka 7###


    भरतस्य वच: कुर्वन् याचमानस्य राघव ।
    आत्मानं नातिवर्त्तेस्त्वं सत्यधर्मपराक्रम ॥ २.१११.७॥


###Slōka 8###


    एवं मधुरमुक्तस्तु गुरुणा राघव: स्वयम् ।
    प्रत्युवाच समासीनं वसिष्ठं पुरुषर्षभ: ॥ २.१११.८॥


###Slōka 9###


    यन्मातापितरौ वृत्तं तनये कुरुत: सदा ।
    न सुप्रतिकरं तत्तु मात्रा पित्रा च यत्कृतम् ॥ २.१११.९॥


###Slōka 10###


    यथाशक्ति प्रदानेन स्नापनोच्छादनेन च ।
    नित्यं च प्रियवादेन तथा संवर्द्धनेन च ॥ २.१११.१०॥


###Slōka 11###


    स हि राजा जनयिता पिता दशरथो मम ।
    आज्ञातं यन्मया तस्य न तन्मिथ्या भविष्यति ॥ २.१११.११॥


###Slōka 12###


    एवमुक्तस्तु रामेण भरत: प्रत्यनन्तरम् ।
    उवाच परमोदार: सूतं परमदुर्मना: ॥ २.१११.१२॥


###Slōka 13###


    इह मे स्थण्डिले शीघ्रं कुशानास्तर सारथे ।
    आर्य्यं प्रत्युपवेक्ष्यामि यावन्मे न प्रसीदति ॥ २.१११.१३॥


###Slōka 14###


    अनाहारो निरालोको धनहीनो यथा द्विज: ।
    शेष्ये पुरस्तात् शालाया यावन्न प्रतियास्यति ॥ २.१११.१४॥


###Slōka 15###


    स तु राममवेक्षन्तं सुमन्त्रं प्रेक्ष्य दुर्मना: ।
    कुशोत्तरमुपस्थाप्य भूमावेवास्तरत् स्वयम् ॥ २.१११.१५॥


###Slōka 16###


    तमुवाच महातेजा रामो राजर्षिसत्तम: ।
    किं मां भरत कुर्वाणं तात प्रत्युपवेक्ष्यसि ॥ २.१११.१६॥


###Slōka 17###


    ब्राह्मणो ह्येकपार्श्वेन नरान् रोद्धुमिहार्हति ।
    न तु मूर्द्धाभिषिक्तानां विधि: प्रत्युपवेशने ॥ २.१११.१७॥


###Slōka 18###


    उत्तिष्ठ नरशार्दूल हित्वैतद्दारुणं व्रतम् ।
    पुरवर्य्यामित: क्षिप्रमयोध्यां याहि राघव ॥ २.१११.१८॥


###Slōka 19###


    आसीनस्त्वेव भरत: पौरजानपदं जनम् ।
    उवाच सर्वत: प्रेक्ष्य किमार्यं नानुशासथ ॥ २.१११.१९॥


###Slōka 20###


    ते तमूचुर्महात्मानं पौरजानपदा जना: ।
    काकुत्स्थमभिजानीम: सम्यग्वदति राघव: ॥ २.१११.२०॥


###Slōka 21###


    एषो ऽपि हि महाभाग: पितुर्वचसि तिष्ठति ।
    अत एव न शक्ता: स्मो व्यावर्त्तयितुमञ्जसा ॥ २.१११.२१॥


###Slōka 22###


    तेषामाज्ञाय वचनं रामो वचनमब्रवीत् ।
    एवं निबोध वचनं सुहृदां धर्मचक्षुषाम् ॥ २.१११.२२॥


###Slōka 23###


    एतच्चैवोभयं श्रुत्वा सम्यक् सम्पश्य राघव ।
    उत्तिष्ठ त्वं महाबाहो मां च स्पृश तथोदकम् ॥ २.१११.२३॥


###Slōka 24###


    अथोत्थाय जलं स्पृष्ट्वा भरतो वाक्यमब्रवीत् ।
    श्रृण्वन्तु मे परिषदो मन्त्रिण: श्रेणयस्तथा ॥ २.१११.२४॥


###Slōka 25###


    न याचे पितरं राज्यं नानुशासामि मातरम् ।
    आर्यं परमधर्मज्ञं नानुजानामि राघवम् ॥ २.१११.२५॥


###Slōka 26###


    यदि त्ववश्यं वस्तव्यं कर्त्तव्यं च पितुर्वच: ।
    अहमेव निवत्स्यामि चतुर्दश समा वने ॥ २.१११.२६॥


###Slōka 27###


    धर्मात्मा तस्य तथ्येन भ्रातुर्वाक्येन विस्मित: ।
    उवाच राम: सम्प्रेक्ष्य पौरजानपदं जनम् ॥ २.१११.२७॥


###Slōka 28###


    विक्रीतमाहितं क्रीतं यत् पित्रा जीवता मम ।
    न तल्लोपयितुं शक्यं मया वा भरतेन वा ॥ २.१११.२८॥


###Slōka 29###


    अपधिर्न मया कार्य्यो वनवासे जुगुप्सित: ।
    युक्तमुक्तं च कैकेय्या पित्रा मे सुकृतं कृतम् ॥ २.१११.२९॥


###Slōka 30###


    जानामि भरतं क्षान्तं गुरुसत्कारकारिणम् ।
    सर्वमेवात्र कल्याणं सत्यसन्धे महात्मनि ॥ २.१११.३०॥


###Slōka 31###


    अनेन धर्मशीलेन वनात् प्रत्यागत: पुन: ।
    भ्रात्रा सह भविष्यामि पृथिव्या: पतिरुत्तम: ॥ २.१११.३१॥


###Slōka 32###


    वृतो राजा हि कैकेय्या मया तद्वचनं कृतम् ।
    अनृतन्मोचयानेन पितरं तं महीपतिम् ॥ २.१११.३२ ॥


