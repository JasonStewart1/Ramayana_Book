अयोध्याकाण्डम्
===============================


## Chapter 48  / सर्गः ४८##


###Slōka 1###


    तेषामेवम् विष्ण्णानाम्पीडितानामतीव च ।
    बाष्पविप्लुतनेत्राणाम् सशोकानाम् मुमूर्षया ॥२-४८-१॥


###Slōka 2###


    अनुगम्य निवृत्तानाम् रामम् नगर वासिनाम् ।
    उद्गतानि इव सत्त्वानि बभूवुर् अमनस्विनाम् ॥२-४८-२॥


###Slōka 3###


    स्वम् स्वम् निलयम् आगम्य पुत्र दारैः समावृताः ।
    अश्रूणि मुमुचुः सर्वे बाष्पेण पिहित आननाः ॥२-४८-३॥


###Slōka 4###


    न च आहृष्यन् न च अमोदन् वणिजो न प्रसारयन् ।
    न च अशोभन्त पण्यानि न अपचन् गृह मेधिनः ॥२-४८-४॥


###Slōka 5###


    नष्टम् दृष्ट्वा न अभ्यनन्दन् विपुलम् वा धन आगमम् ।
    पुत्रम् प्रथमजम् लब्ध्वा जननी न अभ्यनन्दत ॥२-४८-५॥


###Slōka 6###


    गृहे गृहे रुदन्त्यः च भर्तारम् गृहम् आगतम् ।
    व्यगर्हयन्तः दुह्ख आर्ता वाग्भिस् तोत्रैः इव द्विपान् ॥२-४८-६॥


###Slōka 7###


    किम् नु तेषाम् गृहैः कार्यम् किम् दारैः किम् धनेन वा ।
    पुत्रैः वा किम् सुखैः वा अपि ये न पश्यन्ति राघवम् ॥२-४८-७॥


###Slōka 8###


    एकः सत् पुरुषो लोके लक्ष्मणः सह सीतया ।
    यो अनुगच्चति काकुत्स्थम् रामम् परिचरन् वने ॥२-४८-८॥


###Slōka 9###


    आपगाः कृत पुण्याः ताः पद्मिन्यः च सराम्सि च ।
    येषु स्नास्यति काकुत्स्थो विगाह्य सलिलम् शुचि ॥२-४८-९॥


###Slōka 10###


    शोभयिष्यन्ति काकुत्स्थम् अटव्यो रम्य काननाः ।
    आपगाः च महा अनूपाः सानुमन्तः च पर्वताः ॥२-४८-१०॥


###Slōka 11###


    काननम् वा अपि शैलम् वा यम् रामः अभिगमिष्यति ।
    प्रिय अतिथिम् इव प्राप्तम् न एनम् शक्ष्यन्ति अनर्चितुम् ॥२-४८-११॥


###Slōka 12###


    विचित्र कुसुम आपीडा बहु मन्जलि धारिणः ।
    अकाले च अपि मुख्यानि पुष्पाणि च फलानि च ॥२-४८-१२॥


###Slōka 13###


    अकाले चापि मुख्यानि पुष्पाणि च फलानि च ।
    दर्शयिष्यन्ति अनुक्रोशात् गिरयो रामम् आगतम् ॥२-४८-१३॥


###Slōka 14###


    प्रस्रविष्यन्ति तोयानि विमलानि महीधराः ।
    विदर्शयन्तः विविधान् भूयः चित्रामः च निर्झरान् ॥२-४८-१४॥


###Slōka 15###


    पादपाः पर्वत अग्रेषु रमयिष्यन्ति राघवम् ।
    यत्र रामः भयम् न अत्र न अस्ति तत्र पराभवः ॥२-४८-१५॥


###Slōka 16###


    स हि शूरः महा बाहुः पुत्रः दशरथस्य च ।
    पुरा भवति नो दूरात् अनुगच्चाम राघवम् ॥२-४८-१६॥


###Slōka 17###


    पादच् चाया सुखा भर्तुस् तादृशस्य महात्मनः ।
    स हि नाथो जनस्य अस्य स गतिः स परायणम् ॥२-४८-१७॥


###Slōka 18###


    वयम् परिचरिष्यामः सीताम् यूयम् तु राघवम् ।
    इति पौर स्त्रियो भर्तृऋन् दुह्ख आर्ताः तत् तत् अब्रुवन् ॥२-४८-१८॥


###Slōka 19###


    युष्माकम् राघवो अरण्ये योग क्षेमम् विधास्यति ।
    सीता नारी जनस्य अस्य योग क्षेमम् करिष्यति ॥२-४८-१९॥


###Slōka 20###


    को न्व् अनेन अप्रतीतेन स उत्कण्ठित जनेन च ।
    सम्प्रीयेत अमनोज्ञेन वासेन हृत चेतसा ॥२-४८-२०॥


###Slōka 21###


    कैकेय्या यदि चेद् राज्यम् स्यात् अधर्म्यम् अनाथवत् ।
    न हि नो जीवितेन अर्थः कुतः पुत्रैः कुतः धनैः ॥२-४८-२१॥


###Slōka 22###


    यया पुत्रः च भर्ता च त्यक्ताव् ऐश्वर्य कारणात् ।
    कम् सा परिहरेद् अन्यम् कैकेयी कुल पाम्सनी ॥२-४८-२२॥


###Slōka 23###


    कैकेय्या न वयम् राज्ये भृतका निवसेमहि ।
    जीवन्त्या जातु जीवन्त्यः पुत्रैः अपि शपामहे ॥२-४८-२३॥


###Slōka 24###


    या पुत्रम् पार्थिव इन्द्रस्य प्रवासयति निर्घृणा ।
    कः ताम् प्राप्य सुखम् जीवेद् अधर्म्याम् दुष्ट चारिणीम् ॥२-४८-२४॥


###Slōka 25###


    उपद्रुतमिदम् सर्वमनालम्बमनायकम् ।
    कैकेय्या हि कृते सर्वम् विनाशमुपयास्यति ॥२-४८-२५॥


###Slōka 26###


    न हि प्रव्रजिते रामे जीविष्यति मही पतिः ।
    मृते दशरथे व्यक्तम् विलोपः तत् अनन्तरम् ॥२-४८-२६॥


###Slōka 27###


    ते विषम् पिबत आलोड्य क्षीण पुण्याः सुदुर्गताः ।
    राघवम् वा अनुगच्चध्वम् अश्रुतिम् वा अपि गच्चत ॥२-४८-२७॥


###Slōka 28###


    मिथ्या प्रव्राजितः रामः सभार्यः सह लक्ष्मणः ।
    भरते सम्निषृष्टाः स्मः सौनिके पशवो यथा ॥२-४८-२८॥


###Slōka 29###


    पूर्णचन्द्राननः श्यामो गूढजत्रुररिंदमः ।
    आजानुबाहुः पद्माक्षो रामो लक्ष्मनपूर्वजः ॥२-४८-२९॥


###Slōka 30###


    पूर्वाभिभाषी मधुरः सत्यवादी महाबलः ।
    सौम्यः सर्वस्य लोकस्य चन्द्रवत्प्रियदर्शनः ॥२-४८-३०॥


###Slōka 31###


    नूनम् पुरुषशार्दूलो मत्तमातङ्गविक्रमः ।
    शोभयुश्यत्यरण्यानि विचरन् स महारथः ॥२-४८-३१॥


###Slōka 32###


    तास्तथा विलपन्त्यस्तु नगरे नागरस्त्रियः ।
    चुक्रुशुर्दुःखसम्तप्तामृत्योरिव भयागमे ॥२-४८-३२॥


###Slōka 33###


    इत्येव विलपन्तीनाम् स्त्रीणाम् वेश्मसु राघवम् ।
    जगामास्तम् दिनकरो रजनी चाभ्यवर्तत ॥२-४८-३३॥


###Slōka 34###


    नष्टज्वलनसम्पाता प्रशान्ताध्यायसत्कथा ।
    तिमिरेणाभिलिप्तेव तदा सा नगरी बभौ ॥२-४८-३४॥


###Slōka 35###


    उपशान्तवणिक्पण्या नष्टहर्षा निराश्रया ।
    अयोध्या नगरी चासीन्नष्टतारमिवाम्बरम् ॥२-४८-३५॥


###Slōka 36###


    तथा स्त्रियो राम निमित्तम् आतुरा ।
    यथा सुते भ्रातरि वा विवासिते ।विलप्य दीना रुरुदुर् विचेतसः ।सुतैः हि तासाम् अधिको हि सो अभवत् ॥२-४८-३६॥


###Slōka 37###


    प्रशान्तगीतोत्सव नृत्तवादना ।
    व्यपास्तहर्षा पिहितापणोदया ।तदा ह्ययोध्या नगरी बभूव सा ।महार्णवः सम्क्षपितोदको यथा ॥२-४८-३७॥


