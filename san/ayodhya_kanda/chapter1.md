अयोध्याकाण्डम्
===============================


## Chapter 1  / सर्गः १##


###Slōka 1###


    गच्छता मातुलकुलं भरतेन तदाऽनघः ।
    शत्रुघ्नो नित्यशत्रुघ्नो नीतः प्रीतिपुरस्कृतः ॥२-१-१॥


###Slōka 2###


    स तत्र न्यवसद्भ्रात्रा सह सत्कारसत्कृतः ।
    मातुलेनाश्वपतिना पुत्रस्नेहेन लालितः ॥२-१-२॥


###Slōka 3###


    तत्रापि निवसन्तौ तौ तर्प्यमाणौ च कामतः ।
    भ्रातरौ स्मरतां वीरौ वृद्धं दसरथं नृपम् ॥२-१-३॥


###Slōka 4###


    राजापि तौ महातेजाः सस्मार प्रोषितौ सुतौ ।
    उभौ भरतशत्रुघ्नौ महेन्द्रवरुणोपमौ ॥२-१-४॥


###Slōka 5###


    सर्व एव तु तस्येष्ट श्चत्वारः पुरुषर्षभाः ।
    स्वशरीराद्विनिर्वृत्ताश्चत्वार इव बाहवः ॥२-१-५॥


###Slōka 6###


    तेषामपि महातेजा रामो रतिकरः पितुः ।
    स्वयम्भूरिव भूतानां बभूव गुणवत्तरः ॥२-१-६॥


###Slōka 7###


    स हि देवै रुदीर्णस्य रावणस्य वधार्थिभिः ।
    अर्थितो मानुषे लोके जज्ञे विष्णुः सनातनः ॥२-१-७॥


###Slōka 8###


    कौसल्या शुशुभे पुत्रेणामिततेजसा ।
    यथा वरेण देवानामदितिर्वज्रपाणिना ॥२-१-८॥


###Slōka 9###


    स हि रूपोपपन्नश्च वीर्यवाननसूयकः ।
    भूमावनुपमः सूनुर्गणैर्धशरथोपमः ॥२-१-९॥


###Slōka 10###


    स च नित्यं प्रशान्तात्मा मृदुपूर्वं तु भाषते ।
    उच्यमानोऽपि परुषं नोत्तरं प्रतिपद्यते ॥२-१-१०॥


###Slōka 11###


    कथंचिदुपकारेण कृतेनै केन तुष्यति ।
    न स्मरत्यपकाराणां शतमप्यात्मवत्तया ॥२-१-११॥


###Slōka 12###


    शीलवृद्धै र्ज्ञानवृद्धैर्वयोवृद्धैश्च सज्जनैः ।
    कथयन्नास्त वैनित्य मस्त्रयोग्यान्तरेष्वपि ॥२-१-१२॥


###Slōka 13###


    बुद्धिमान् मधुराभाषी पूर्वभाषी प्रियंवदः ।
    वीर्यवान्न च वीर्येण महता स्वेन विस्मितः ॥२-१-१३॥


###Slōka 14###


    न चानृतकथो विद्वान् वृद्धानां प्रतिपूजकः ।
    अनुरक्तः प्रजाभिश्च प्रजाश्चाप्यनुरज्यते ॥२-१-१४॥


###Slōka 15###


    सानुक्रोशो जितक्रोधो ब्राह्मणप्रतिपूजकः ।
    दीनानुकम्पी धर्मज्ञो नित्यं प्रग्रहवाञ्छुचिः ॥२-१-१५॥


###Slōka 16###


    कुलोचितमतिः क्षात्रं धर्मं स्वं बहुमन्यते ।
    मन्यते परया कीर्त्य महत्स्वर्गफलं ततः ॥२-१-१६॥


###Slōka 17###


    नाश्रेयसि रतो विद्वान्न विरुद्धकथारुचिः ।
    उत्तरोत्तरयुक्तौ च वक्ता वाचस्पति र्यथा ॥२-१-१७॥


###Slōka 18###


    अरोगस्तरुणो वाग्मी वपुष्मान् देशकालवित् ।
    लोके पुरुषसारज्ञस्साधुरेको विनिर्मितः ॥२-१-१८॥


###Slōka 19###


    स तु स्रेष्ठैर्गुणैर्युक्तः प्रजानां पार्थिवात्मजः ।
    बहिश्चर इव प्राणो बभूव गुणतः प्रियः ॥२-१-१९॥


###Slōka 20###


    सम्यग्विद्याव्रतस्नातो यथावत्साङ्गवेदवित् ।
    इष्वस्त्रे च पितुः श्रेष्ठो बभूव भरताग्रजः ॥२-१-२०॥


###Slōka 21###


    कल्याणाभिजनः साधुरदीनः सत्यवागृजुः ।
    वृद्धैरभिविनीतश्च द्विजैर्धर्मार्थदर्शिभिः ॥२-१-२१॥


###Slōka 22###


    धर्मकामार्थतत्त्वज्ञः स्मृतिमान् प्रतिभानवान् ।
    लौकिके समयाचारे कृतकल्पो विशारदः ॥२-१-२२॥


###Slōka 23###


    निभृतः संवृताकारो गुप्तमन्त्रः सहायवान् ।
    अमोघक्रोधहर्षश्च त्यागसंयमकालवित् ॥२-१-२३॥


###Slōka 24###


    दृढभक्तिः स्थिरप्रज्ञो नासद्ग्राही न दुर्वचाः ।
    निस्तन्द्रिरप्रमत्तश्च स्वदोषपरदोषवित् ॥२-१-२४॥


###Slōka 25###


    शास्त्रज्ञश्च कृतज्ञश्च पुरुषान्तरकोविदः ।
    यः प्रग्रहानुग्रहयोर्यथान्यायं विचक्षणः ॥२-१-२५॥


###Slōka 26###


    सत्संग्रहप्रग्रहणे स्थानविन्निग्रहस्य च ।
    आयकर्मण्युपायज्ञः संदृष्टव्ययकर्मवित् ॥२-१-२६॥


###Slōka 27###


    श्रैष्ठ्यं शास्त्रसमूहेषु प्राप्तो व्यामिश्रकेषु च ।
    अर्थधर्मौ च संगृह्य सुखतन्त्रो न चालसः ॥२-१-२७॥


###Slōka 28###


    वैहारिकाणां शिल्पानां विज्ञातार्थविभागवित् ।
    आरोहे विनये चैव युक्तोवारणवाजिनाम् ॥२-१-२८॥


###Slōka 29###


    धनुर्वेदविदां स्रेष्ठो लोकेऽतिरथसंमतः ।
    अभियाता प्रहर्ता च सेनानयविशारदः ॥२-१-२९॥


###Slōka 30###


    अप्रधृष्यश्च संग्रामे क्रुद्धैरपि सुरासुरैः ।
    अनसूयो जितक्रोधो न दृप्तो न च मत्सरी ।न चावमन्ता भूतानां न च कालवशानुगः ॥२-१-३०॥


###Slōka 31###


    एवं श्रेष्ठगुणैर्युक्तः प्रजानां पार्थिवात्मजः ।
    संमतस्त्रिषु लोकेषुवसुधायाः क्षमागुणैः ॥२-१-३१॥


###Slōka 32###


    बुद्द्या बृहस्पतेस्तुल्यो वीर्येणापि शचीपतेः ।
    तथा सर्वप्रजाकान्तैः प्रीतिसंजननैः पितुः ॥२-१-३२॥


###Slōka 33###


    गुणैर्विरुरुचे रामो दीप्तः सूर्य इवांशुभिः ।
    तमेवंव्रतसंपन्नमप्रधृष्यपराक्रमम् ॥२-१-३३॥


###Slōka 34###


    लोकपालोपमं नाथमकामयत मेदिनी ।
    एतैस्तु बहुभिर्युक्तं गुणैरनुपमैः सुतम् ॥२-१-३४॥


###Slōka 35###


    दृष्ट्वा दशरथो राजा चक्रे चिन्तां परंतपः ।
    अथ राज्ञो बभूवैवं वृद्धस्य चिरजीविनः ॥२-१-३५॥


###Slōka 36###


    प्रीतिरेषा कथं रामो राजा स्यान्मयि जीवति ।
    एषा ह्यस्य परा प्रीतिर्हृदि संपरिवर्तते ॥२-१-३६॥


###Slōka 37###


    कदा नाम सुतं द्रक्ष्याम्यभिषिक्तमहं प्रियम् ।
    वृद्धिकामो हि लोकस्य सर्वभूतानुकम्पनः ॥२-१-३७॥


###Slōka 38###


    मत्तः प्रियतरो लोके पर्ङन्य इव वृष्टिमान् ।
    यमशक्रसमो वीर्ये बृहस्पतिसमो मतौ ॥२-१-३८॥


###Slōka 39###


    महीधरसमो धृत्यां मत्तश्च गुणवत्तरः ।
    महीमहमिमां कृत्स्नामधितिष्ठन्तमात्मजम् ॥२-१-३९॥


###Slōka 40###


    अनेन वयसा दृष्ट्वा यथा स्वर्गमवाप्नुयाम् ।
    इत्येतै र्विविधै स्तैस्तै रन्यपार्थिवदुर्लभैः ॥२-१-४०॥


###Slōka 41###


    शिष्टैरपरिमेयैश्छ लोके लोकोत्तरैर्गुणैः ।
    तं समीक्ष्य महाराजो युक्तं समुदितैः शुभैः ॥२-१-४१॥


###Slōka 42###


    निश्चित्य सचिवैः सार्धं युवराजममन्यत ।
    दिव्यन्तरिक्षे भूमौ च घोरमुत्पातजं भयम् ॥२-१-४२॥


###Slōka 43###


    संचचक्षेऽथ मेधावी शरीरे चात्मनो जराम् ।
    पूर्णचन्द्राननस्याथ शोकापनुदमात्मनः ॥२-१-४३॥


###Slōka 44###


    लोके रामस्य बुबुधे संप्रियत्वं महात्मनः ।
    आत्मनश्च प्रजानां च श्रेयसे च प्रियेण च ॥२-१-४४॥


###Slōka 45###


    प्राप्तकालेन धर्मात्मा भक्त्या त्वरितवान् नृपः ।
    नानानगरवास्तव्यान् पृथग्जानपदानपि ॥२-१-४५॥


###Slōka 46###


    समानिनाय मेदिन्याः प्रधानान् पृथिवीपतीन् ।
    न तु केकयराजानं जनकं वा नराधिपः ॥२-१-४६॥


###Slōka 47###


    त्वरया चानयामास पश्चात्तौ श्रोष्यतः प्रियम् ।
    तान्वेश्मनानाभरणैर्यथार्हं प्रतिपूजितान् ॥२-१-४७॥


###Slōka 48###


    ददर्शालंकृतो राजा प्रजापतिरिव प्रजाः ।
    अथोपविष्टे नृपतौ तस्मिन् परबलार्दने ॥२-१-४८॥


###Slōka 49###


    ततः प्रविविशुः शेष राजानो लोकसम्मताः ।
    अथ राजवितीर्णेषु विविधेष्वासनेषु च ॥२-१-४९॥


###Slōka 50###


    राजानमेवाभिमुखा निषेदुर्नियता नृपाः ।
    स लब्धमानैर्विनयान्वितैर्नृपैः ।पुरालयै र्जानपदैश्च मानवैः ।उपोपविष्टैर्नृतो बभौ ।सहस्रचक्षुर्भगवानिवामरैः ॥२-१-५०॥


