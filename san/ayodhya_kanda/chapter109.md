अयोध्याकाण्डम्
===============================


## Chapter 109  / सर्गः १०९##


###Slōka 1 / श्लोक १###


    जाबालेस्तु वच: श्रुत्वा राम: सत्यात्मनां वर: ।
    उवाच परया भक्त्या स्वबुद्ध्या चाविपन्नया ॥ २.१०९.१॥


###Slōka 2 / श्लोक २###


    भवान् मे प्रियकामार्थं वचनं यदिहोक्तवान् ।
    अकार्य्यं कार्य्यसङ्काशमपथ्यं पथ्यसम्मितम् ॥ २.१०९.२॥


###Slōka 3 / श्लोक ३###


    निर्मर्यादस्तु पुरुष: पापाचारसमन्वित: ।
    मानं न लभते सत्सु भिन्नचारित्रदर्शन: ॥ २.१०९.३॥


###Slōka 4 / श्लोक ४###


    कुलीनमकुलीनं वा वीरं पुरुषमानिनम् ।
    चारित्रमेव व्याख्याति शुचिं वा यदि वा ऽशुचिम् ॥ २.१०९.४॥


###Slōka 5 / श्लोक ५###


    अनार्यस्त्वार्यसङ्काश: शौचाद्धीनस्तथा शुचि: ।
    लक्षण्यवदलक्षण्यो दु:शील: शीलवानिव ॥ २.१०९.५॥


###Slōka 6 / श्लोक ६###


    अधर्मं धर्मवेषेण यदीमं लोकसङ्करम् ।
    अभिपत्स्ये शुभं हित्वा क्रियाविधिविवर्जितम् ॥ २.१०९.६॥


###Slōka 7 / श्लोक ७###


    कश्चेतयान: पुरुष: कार्याकार्यविचक्षण: ।
    बहुमंस्यति मां लोके दुर्वृत्तं लोकदूषणम् ॥ २.१०९.७॥


###Slōka 8 / श्लोक ८###


    कस्य धास्याम्यहं वृत्तं केन वा स्वर्गमाप्नुयाम् ।
    अनया वर्त्तमानो हि वृत्त्या हीनप्रतिज्ञया ॥ २.१०९.८॥


###Slōka 9 / श्लोक ९###


    कामवृत्तस्त्वयं लोक: कृत्स्न: समुपवर्त्तते ।
    यद्वृत्ता: सन्ति राजानस्तद्वृत्ता: सन्ति हि प्रजा: ॥ २.१०९.९॥


###Slōka 10 / श्लोक १०###


    सत्यमेवानृशंसञ्च राजवृत्तं सनातनम् ।
    तस्मात्सत्यात्मकं राज्यं सत्ये लोक: प्रतिष्ठित: ॥ २.१०९.१०॥


###Slōka 11 / श्लोक ११###


    ऋषयश्चैव देवाश्च सत्यमेव हि मेनिरे ।
    सत्यवादी हि लोके ऽस्मिन् परमं गच्छति क्षयम् ॥ २.१०९.११॥


###Slōka 12 / श्लोक १२###


    उद्विजन्ते यथा सर्प्पान्नरादनृतवादिन: ।
    धर्म: सत्यं परो लोके मूलं स्वर्गस्य चोच्यते ॥ २.१०९.१२॥


###Slōka 13 / श्लोक १३###


    सत्यमेवेश्वरो लोके सत्यं पद्मा श्रिता सदा ।
    सत्यमूलानि सर्वाणि सत्यान्नास्ति परं पदम् ॥ २.१०९.१३॥


###Slōka 14 / श्लोक १४###


    दत्तमिष्टं हुतं चैव तप्तानि च तपांसि च ।
    वेदा: सत्यप्रतिष्ठानास्तस्मात् सत्यपरो भवेत् ॥ २.१०९.१४॥


###Slōka 15 / श्लोक १५###


    एक: पालयते लोकमेक: पालयते कुलम् ।
    मज्जत्येको हि निरय एक: स्वर्गे महीयते ॥ २.१०९.१५॥


###Slōka 16 / श्लोक १६###


    सो ऽहं पितुर्नियोगन्तु किमर्थं नानुपालये ।
    सत्यप्रतिश्रव: सत्यं सत्येन समयीकृत: ॥ २.१०९.१६॥


###Slōka 17 / श्लोक १७###


    नैव लोभान्न मोहाद्वा न ह्यज्ञानात्तमोन्वित: ।
    सेतुं सत्यस्य भेत्स्यामि गुरो: सत्यप्रतिश्रव: ॥ २.१०९.१७॥


###Slōka 18 / श्लोक १८###


    असत्यसन्धस्य सतश्चलस्यास्थिरचेतस: ।
    नैव देवा न पितर: प्रतीच्छन्तीति न: श्रुतम् ॥ २.१०९.१८॥


###Slōka 19 / श्लोक १९###


    प्रत्यगात्ममिमं धर्मं सत्यं पश्याम्यहं स्वयम् ।
    भार: सत्पुरुषाचीर्णस्तदर्थमभिमन्यते ॥ २.१०९.१९॥


###Slōka 20 / श्लोक २०###


    क्षात्ऺत्रं धर्ममहं त्यक्ष्ये ह्यधर्मं धर्मसंहितम् ।
    क्षुद्रैर्नृशंसैर्लुब्धैश्च सेवितं पापकर्मभि: ॥ २.१०९.२०॥


###Slōka 21 / श्लोक २१###


    कायेन कुरुते पापं मनसा सम्प्रधार्य च ।
    अनृतं जिह्वया चाह त्रिविधं कर्म पातकम् ॥ २.१०९.२१॥


###Slōka 22 / श्लोक २२###


    भूमि: कीर्त्तिर्यशो लक्ष्मी: पुरुषं प्रार्थयन्ति हि ।
    स्वर्गस्थं चानुपश्यन्ति सत्यमेव भजेत तत् ॥ २.१०९.२२॥


###Slōka 23 / श्लोक २३###


    श्रेष्ठं ह्यनार्यमेव स्याद्यद्भवानवधार्य्य माम् ।
    आह युक्तिकरैर्वाक्यैरिदं भद्रं कुरुष्व ह ॥ २.१०९.२३॥


###Slōka 24 / श्लोक २४###


    कथं ह्यहं प्रतिज्ञाय वनवासमिमं गुरौ ।
    भरतस्य करिष्यामि वचो हित्वा गुरोर्वच: ॥ २.१०९.२४॥


###Slōka 25 / श्लोक २५###


    स्थिरा मया प्रतिज्ञाता प्रतिज्ञा गुरुसन्निधौ ।
    प्रहृष्यमाणा सा देवी कैकेयी चाभवत्तदा ॥ २.१०९.२५॥


###Slōka 26 / श्लोक २६###


    वनवासं वसन्नेवं शुचिर्नियतभोजन: ।
    मूलै: पुष्पै: फलै: पुण्यै: पितऽन् देवांश्च तर्पयन् ॥ २.१०९.२६॥


###Slōka 27 / श्लोक २७###


    सन्तुष्टपञ्चवर्गो ऽहं लोकयात्रां प्रवर्त्तये ।
    अकुह: श्रद्दधानस्सन् कार्य्याकार्य्यविचक्षण: ॥ २.१०९.२७॥


###Slōka 28 / श्लोक २८###


    कर्मभूमिमिमां प्राप्य कर्त्तव्यं कर्म यच्छुभम् ।
    अग्निर्वायुश्च सोमश्च कर्मणां फलभागिन: ॥ २.१०९.२८॥


###Slōka 29 / श्लोक २९###


    शतं क्रतूनामाहृत्य देवराट् त्रिदिवङ्गत: ।
    तपांस्युग्राणि चास्थाय दिवं याता महर्षय: ॥ २.१०९.२९॥


###Slōka 30 / श्लोक ३०###


    अमृष्यमाण: पुनरुग्रतेजा निशम्य तन्नास्तिकवाक्यहेतुम् ।
    अथाब्रवीत्तं नृपतेस्तनूजो विगर्हमाणो वचनानि तस्य ॥ २.१०९.३०॥


###Slōka 31 / श्लोक ३१###


    सत्यं च धर्मं च पराक्रमं च भूतानुकम्पां प्रियवादिताञ्च ।
    द्विजातिदेवातिथिपूजनं च पन्थानमाहुस्त्रिदिवस्य सन्त: ॥ २.१०९.३१॥


###Slōka 32 / श्लोक ३२###


    तेनैवमाज्ञाय यथावदर्थमेकोदयं सम्प्रतिपद्य विप्रा: ।
    धर्मं चरन्त: सकलं यथावत् कांक्षन्ति लोकागममप्रमत्ता: ॥ २.१०९.३२॥


###Slōka 33 / श्लोक ३३###


    निन्दाम्यहं कर्म पितु: कृतं तद्यस्त्वामगृह्णाद्विषमस्थबुद्धिम् ।
    बुद्ध्यानयैवंविधया चरन्तं सुनास्तिकं धर्मपथादपेतम् ॥ २.१०९.३३॥


###Slōka 34 / श्लोक ३४###


    यथा हि चोर: स तथा हि बुद्धस्तथागतं नास्तिकमत्र विद्धि ।
    तस्माद्धि य: शङ्क्यतम: प्रजानां न नास्तिकेनाभिमुखो बुध: स्यात् ॥ २.१०९.३४॥


###Slōka 35 / श्लोक ३५###


    त्वत्तो जना: पूर्वतरे वराश्च शुभानि कर्माणि बहूनि चक्रु: ।
    जित्वा सदेमं च परञ्च लोकं तस्माद्द्विजा: स्वस्ति हुतं कृतं च ॥ २.१०९.३५॥


###Slōka 36 / श्लोक ३६###


    धर्मे रता: सत्पुरुषै: समेतास्तेजस्विनो दानगुणप्रधाना: ।
    अहिंसका वीतमलाश्च लोके भवन्ति पूज्या मुनय: प्रधाना: ॥ २.१०९.३६॥


###Slōka 37 / श्लोक ३७###


    इति ब्रुवन्तं वचनं सरोषं रामं महात्मानमदीनसत्त्वम् ।
    उवाच तथ्यं पुनरास्तिकं च सत्यं वच: सानुनयं च विप्र: ॥ २.१०९.३७॥


###Slōka 38 / श्लोक ३८###


    न नास्तिकानां वचनं ब्रवीम्यहं न नास्तिकोऽहं न च नास्ति किञ्चन।
    समीक्ष्य कालं पुनरास्तिकोऽभवं भवेय काले पुनरेव नास्तिकः॥२.१०९.३८॥


###Slōka 39 / श्लोक ३९###


    स चापि कालो ऽयमुपागत: शनैर्यथा मया नास्तिकवागुदीरिता ।
    निवर्त्तनार्थं तव राम कारणात् प्रसादनार्थं तु मयैतदीरितम् ॥ २.१०९.३९ ॥


