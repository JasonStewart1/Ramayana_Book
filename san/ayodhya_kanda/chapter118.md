अयोध्याकाण्डम्
===============================


## Chapter 118  / सर्गः ११८##


###Slōka 1 / श्लोक १###


    सा त्वेवमुक्ता वैदेही त्वनसूया ऽनसूयया ।
    प्रतिपूज्य वचो मन्दं प्रवक्तुमुपचक्रमे ॥ २.११८.१॥


###Slōka 2 / श्लोक २###


    नैतदाश्चर्य्यमार्याया यन्मां त्वमनुभाषसे ।
    विदितं तु ममाप्येतद्यथा नार्य्या: पतिर्गुरु: ॥ २.११८.२॥


###Slōka 3 / श्लोक ३###


    यद्यप्येष भवेद्भर्ता ममार्ये वृत्तवर्जित: ।
    अद्वैधमुपचर्तव्यस्तथाप्येष मया भवेत् ॥ २.११८.३॥


###Slōka 4 / श्लोक ४###


    किं पुनर्यो गुण: श्लाघ्य: सानुक्रोशो जितेन्द्रिय: ।
    स्थिरानुरागो धर्मात्मा मातृवत्पितृवत्प्रिय: ॥ २.११८.४॥


###Slōka 5 / श्लोक ५###


    यां वृत्तिं वर्त्तते राम: कौसल्यायां महाबल: ।
    तामेव नृपनारीणामन्यासामपि वर्त्तते ॥ २.११८.५॥


###Slōka 6 / श्लोक ६###


    सकृद्दृष्टास्वपि स्त्रीषु नृपेण नृपवत्सल: ।
    मातृवद्वर्त्तते वीरो मानमुत्सृज्य धर्मवित् ॥ २.११८.६॥


###Slōka 7 / श्लोक ७###


    आगच्छन्त्याश्च विजनं वनमेवं भयावहम् ।
    समाहितं मे श्वश्र्वा च हृदये तद्धृतं महत् ॥ २.११८.७॥


###Slōka 8 / श्लोक ८###


    पाणिप्रदानकाले च यत्पुरा त्वग्निसन्निधौ ।
    अनुशिष्टा जनन्या ऽस्मि वाक्यं तदपि मे धृतम् ॥ २.११८.८॥


###Slōka 9 / श्लोक ९###


    नवीकृतं च तत्सर्वं वाक्यैस्ते धर्मचारिणि ।
    पतिशुश्रूषणान्नार्य्यास्तपो नान्यद्विधीयते ॥ २.११८.९॥


###Slōka 10 / श्लोक १०###


    सावित्री पतिशुश्रूषां कृत्वा स्वर्गे महीयते ।
    तथावृत्तिश्च याता त्वं पतिशुश्रूषया दिवम् ॥ २.११८.१०॥


###Slōka 11 / श्लोक ११###


    वरिष्ठा सर्वनारीणामेषा च दिवि देवता ।
    रोहिणी न विना चन्द्रं मुहूर्त्तमपि दृश्यते ॥ २.११८.११॥


###Slōka 12 / श्लोक १२###


    एवंविधाश्च प्रवरा: स्त्रियो भर्तृदृढव्रता: ।
    देवलोके महीयन्ते पुण्येन स्वेन कर्मणा ॥ २.११८.१२॥


###Slōka 13 / श्लोक १३###


    ततो ऽनसूया संहृष्टा श्रुत्वोक्तं सीतया वच: ।
    शिरस्याघ्राय चोवाच मैथिलीं हर्षयन्त्युत ॥ २.११८.१३॥


###Slōka 14 / श्लोक १४###


    नियमैर्विविधैराप्तं तपो हि महदस्ति मे ।
    तत्संश्रित्य बलं सीते छन्दये त्वां शुचिस्मिते ॥ २.११८.१४॥


###Slōka 15 / श्लोक १५###


    उपपन्नं मनोज्ञं च वचनं तव मैथिलि ।
    प्रीता चास्म्युचितं किं ते करवाणि ब्रवीहि मे ॥ २.११८.१५॥


###Slōka 16 / श्लोक १६###


    तस्यास्तद्वचनं श्रुत्वा विस्मिता मन्दविस्मया ।
    कृतमित्यब्रवीत्सीता तपोबलसमन्विताम् ॥ २.११८.१६॥


###Slōka 17 / श्लोक १७###


    सा त्वेवमुक्ता धर्मज्ञा तया प्रीततरा ऽभवत् ।
    सफलं च प्रहर्षं ते हन्त सीते करोम्यहम् ॥ २.११८.१७॥


###Slōka 18 / श्लोक १८###


    इदं दिव्यं वरं माल्यं वस्त्रमाभरणानि च ।
    अङ्गरागं च वैदेहि महार्हं चानुलेपनम् ॥ २.११८.१८॥


###Slōka 19 / श्लोक १९###


    मया दत्तमिदं सीते तव गात्राणि शोभयेत् ।
    अनुरूपमसंक्लिष्टं नित्यमेव भविष्यति ॥ २.११८.१९॥


###Slōka 20 / श्लोक २०###


    अङ्गरागेण दिव्येन लिप्ताङ्गी जनकात्मजे ।
    शोभयिष्यसि भर्त्तारं यथा श्रीविष्णुमव्ययम् ॥ २.११८.२०॥


###Slōka 21 / श्लोक २१###


    सा वस्त्रमङ्गरागं च भूषणानि स्रजस्तथा ।
    मैथिली प्रतिजग्राह प्रीतिदानमनुत्तमम् ॥ २.११८.२१॥


###Slōka 22 / श्लोक २२###


    प्रतिगृह्य च तत् सीता प्रीतिदानं यशस्विनी ।
    श्लिष्टाञ्जलिपुटा तत्र समुपास्त तपोधनाम् ॥ २.११८.२२॥


###Slōka 23 / श्लोक २३###


    तथा सीतासुपासीनामनसूया दृढव्रता ।
    वचनं प्रष्टुमारेभे काञ्चित् प्रियकथामनु ॥ २.११८.२३॥


###Slōka 24 / श्लोक २४###


    स्वयंवरे किल प्राप्ता त्वमनेन यशस्विना ।
    राघवेणेति मे सीते कथा श्रुतिमुपागता ॥ २.११८.२४॥


###Slōka 25 / श्लोक २५###


    तां कथां श्रोतुमिच्छामि विस्तरेण च मैथिलि ।
    यथानुभूतं कार्त्स्न्येन तन्मे त्वं वक्तुमर्हसि ॥ २.११८.२५॥


###Slōka 26 / श्लोक २६###


    एवमुक्ता तु सा सीता तां ततो धर्मचारिणीम् ।
    श्रूयतामिति चोक्त्वा वै कथयामास तां कथाम् ॥ २.११८.२६॥


###Slōka 27 / श्लोक २७###


    मिथिलाधिपतिर्वीरो जनको नाम धर्मवित् ।
    क्षत्ऺत्रधर्मे ह्यभिरतो न्यायत: शास्ति मेदिनीम् ॥ २.११८.२७॥


###Slōka 28 / श्लोक २८###


    तस्य लाङ्गलहस्तस्य कर्षत: क्षेत्रमण्डलम् ।
    अहं किलोत्थिता भित्त्वा जगतीं नृपते: सुता ॥ २.११८.२८॥


###Slōka 29 / श्लोक २९###


    स मां दृष्ट्वा नरपतिर्मुष्टिविक्षेपतत्पर: ।
    पांसुकुण्ठितसर्वाङ्गीं जनको विस्मितो ऽभवत् ॥ २.११८.२९॥


###Slōka 30 / श्लोक ३०###


    अनपत्येन च स्नेहादङ्कमारोप्य च स्वयम् ।
    ममेयं तनयेत्युक्त्वा स्नेहो मयि निपातित: ॥ २.११८.३०॥


###Slōka 31 / श्लोक ३१###


    अन्तरिक्षे च वागुक्ता प्रति मा ऽमानुषी किल ।
    एवमेतन्नरपते धर्मेण तनया तव ॥ २.११८.३१॥


###Slōka 32 / श्लोक ३२###


    तत: प्रहृष्टो धर्मात्मा पिता मे मिथिलाधिप: ।
    अवाप्तो विपुलामृद्धिं मामवाप्य नराधिप: ॥ २.११८.३२॥


###Slōka 33 / श्लोक ३३###


    दत्ता चास्मीष्टवद्देव्यै ज्येष्ठायै पुण्यकर्मणा ।
    तया सम्भाविता चास्मि स्निग्धया मातृसौहृदात् ॥ २.११८.३३॥


###Slōka 34 / श्लोक ३४###


    पतिसंयोगसुलभं वयो दृष्ट्वा तु मे पिता ।
    चिन्तामभ्यगमद्दीनो वित्तनाशादिवाधन: ॥ २.११८.३४॥


###Slōka 35 / श्लोक ३५###


    सदृशाच्चापकृष्टाच्च लोके कन्यापिता जनात् ।
    प्रधर्षणमवाप्नोति शक्रेणापि समो भुवि ॥ २.११८.३५॥


###Slōka 36 / श्लोक ३६###


    तां धर्षणामदूरस्थां दृष्ट्वा चात्मनि पार्थिव: ।
    चिन्तार्णवगत: पारं नाससादाप्लवो यथा ॥ २.११८.३६॥


###Slōka 37 / श्लोक ३७###


    अयोनिजां हि मां ज्ञात्वा नाध्यगच्छद्विचिन्तयन् ।
    सदृशं चानुरूपं च महीपाल: पतिं मम ॥ २.११८.३७॥


###Slōka 38 / श्लोक ३८###


    तस्य बुद्धिरियं जाता चिन्तयानस्य सन्ततम् ।
    स्वयं वरं तनूजाया: करिष्यामीति धीमत: ॥ २.११८.३८॥


###Slōka 39 / श्लोक ३९###


    महायज्ञे तदा तस्य वरुणेन महात्मना ।
    दत्तं धनुर्वरं प्रीत्या तूणी चाक्षयसायकौ ॥ २.११८.३९॥


###Slōka 40 / श्लोक ४०###


    असञ्चाल्यं मनुष्यैश्च यत्नेनापि च गौरवात् ।
    तन्न शक्ता नमयितुं स्वप्नेष्वपि नराधिपा: ॥ २.११८.४०॥


###Slōka 41 / श्लोक ४१###


    तद्धनु: प्राप्य मे पित्रा व्याहृतं सत्यवादिना ।
    समवाये नरेन्द्राणां पूर्वमामन्त्र्य पार्थिवान् ॥ २.११८.४१॥


###Slōka 42 / श्लोक ४२###


    इदं च धनुरुद्यम्य सज्यं य: कुरुते नर: ।
    तस्य मे दुहिता भार्या भविष्यति न संशय: ॥ २.११८.४२॥


###Slōka 43 / श्लोक ४३###


    तच्च दृष्ट्वा धनु: श्रेष्ठं गौरवाद्गिरिसन्निभम् ।
    अभिवाद्य नृपा जग्मुरशक्तास्तस्य तोलने ॥ २.११८.४३॥


###Slōka 44 / श्लोक ४४###


    सुदीर्घस्य तु कालस्य राघवो ऽयं महाद्युति: ।
    विश्वामित्रेण सहितो यज्ञं द्रष्टुं समागत: ।लक्ष्मणेन सह भ्रात्रा राम: सत्यपराक्रम: ॥ २.११८.४४॥


###Slōka 45 / श्लोक ४५###


    विश्वामित्रस्तु धर्मात्मा मम पित्रा सुपूजित: ।
    प्रोवाच पितरं तत्र भ्रातरौ रामलक्ष्मणौ ॥ २.११८.४५॥


###Slōka 46 / श्लोक ४६###


    सुतौ दशरथस्येमौ धनुर्दर्शनकांक्षिणौ ।
    धनुर्दर्शय रामाय राजपुत्राय दैविकम् ॥ २.११८.४६॥


###Slōka 47 / श्लोक ४७###


    इत्युक्तस्तेन विप्रेण तद्धनु: समुपानयत् ।
    निमेषान्तरमात्रेण तदानम्य स वीर्य्यवान् ॥ २.११८.४७॥


###Slōka 48 / श्लोक ४८###


    ज्यां समारोप्य झटिति पूरयामास वीर्यवत् ॥ २.११८.४८॥


###Slōka 49 / श्लोक ४९###


    तेन पूरयता वेगान्मध्ये भग्नं द्विधा धनु: ।
    तस्य शब्दो ऽभवद्भीम: पतितस्याशनेरिव ॥ २.११८.४९॥


###Slōka 50 / श्लोक ५०###


    ततो ऽहं तत्र रामाय पित्रा सत्याभिसन्धिना ।
    निश्चिता दातुमुद्यम्य जलभाजनमुत्तमम् ॥ २.११८.५०॥


###Slōka 51 / श्लोक ५१###


    दीयमानां न तु तदा प्रतिजग्राह राघव: ।
    अविज्ञाय पितुश्छन्दमयोध्याधिपते: प्रभो: ॥ २.११८.५१॥


###Slōka 52 / श्लोक ५२###


    तत: श्वशुरमामन्त्र्य वृद्धं दशरथं नृपम् ।
    मम पित्रा त्वहं दत्ता रामाय विदितात्मने ॥ २.११८.५२॥


###Slōka 53 / श्लोक ५३###


    मम चैवानुजा साध्वी ऊर्मिला प्रियदर्शना ।
    भार्य्यार्थे लक्ष्मणस्यापि दत्ता पित्रा मम स्वयम् ॥ २.११८.५३॥


###Slōka 54 / श्लोक ५४###


    एवं दत्तास्मि रामाय तदा तस्मिन् स्वयम्वरे ।
    अनुरक्तास्मि धर्मेण पतिं वीर्यवतां वरम् ॥ २.११८.५४ ॥


