अयोध्याकाण्डम्
===============================


## Chapter 100  / सर्गः १००##


###Slōka 1###


    जटिलं चीरवसनं प्राञ्जलिं पतितं भुवि ।
    ददर्श रामो दुर्दर्शं युगान्ते भास्करं यथा ॥ २.१००.१॥


###Slōka 2###


    कथञ्चिदभिविज्ञाय विवर्णवदनं कृशम् ।
    भ्रातरं भरतं राम: परिजग्राह बाहुना ॥ २.१००.२॥


###Slōka 3###


    आघ्राय रामस्तं मूर्ध्नि परिष्वज्य च राघव: ।
    अङ्के भरतमारोप्य पर्यपृच्छत् समाहितः ॥ २.१००.३॥


###Slōka 4###


    क्व नु ते ऽभूत् पिता तात यदरण्यं त्वमागत: ।
    न हि त्वं जीवतस्तस्य वनमागन्तुमर्हसि ॥ २.१००.४॥


###Slōka 5###


    चिरस्य बत पश्यामि दूराद्भरतमागतम् ।
    दुष्प्रतीकमरण्ये ऽस्मिन् किं तात वनमागत: ॥ २.१००.५॥


###Slōka 6###


    कच्चिद्धारयते तात राजा यत्त्वमिहागत: ।
    कच्चिन्न दीन: सहसा राजा लोकान्तरं गत: ॥ २.१००.६॥


###Slōka 7###


    कच्चित् सौम्य न ते राज्यं भ्रष्टं बालस्य शाश्वतम् ॥ २.१००.७॥


###Slōka 8###


    कच्चिच्छुश्रूषसे तात पितरं सत्यविक्रमम् ॥ २.१००.८॥


###Slōka 9###


    कच्चिद्दशरथो राजा कुशली सत्यसङ्गर: ।
    राजसूयाश्वमेधानामाहर्त्ता धर्मनिश्चय: ॥ २.१००.९॥


###Slōka 10###


    स कच्चिद् ब्राह्मणो विद्वान् धर्मनित्यो महाद्युति: ।
    इक्ष्वाकूणामुपाध्यायो यथावत्तात पूज्यते ॥ २.१००.१०॥


###Slōka 11###


    सा तात कच्चित्कौसल्या सुमित्रा च प्रजावती ।
    सुखिनी कच्चिदार्य्या च देवी नन्दति कैकयी ॥ २.१००.११॥


###Slōka 12###


    कच्चिद्विनयसम्पन्न: कुलपुत्रो बहुश्रुत: ।
    अनसूयुरनुद्रष्टा सत्कृतस्ते पुरोहित: ॥ २.१००.१२॥


###Slōka 13###


    कच्चिदग्निषु ते युक्तो विधिज्ञो मतिमानृजु: ।
    हुतं च होष्यमाणं च काले वेदयते सदा ॥ २.१००.१३॥


###Slōka 14###


    कच्चिद्देवान् पितऽन् मातऽर्गुरून् पितृसमानपि ।
    वृद्धांश्च तत वैद्यांश्च ब्राह्मणांश्चाभिमन्यसे ॥ २.१००.१४॥


###Slōka 15###


    इष्वस्त्रवरसम्पन्नमर्थशास्त्रविशारदम् ।
    सुधन्वानमुपाध्यायं कच्चित्त्वं तात मन्यसे ॥ २.१००.१५॥


###Slōka 16###


    कच्चिदात्मसमा: शूरा: श्रुतवन्तो जितेन्द्रिया: ।
    कुलीनाश्चेङ्गितज्ञाश्च कृतास्ते तात मन्त्रिण: ॥ २.१००.१६॥


###Slōka 17###


    मन्त्रो विजयमूलं हि राज्ञां भवति राघव ।
    सुसंवृतो मन्त्रधरैरमात्यै: शास्त्रकोविदै: ॥ २.१००.१७॥


###Slōka 18###


    कच्चिन्निद्रावशं नैषी: कच्चित्काले प्रबुध्यसे ।
    कच्चिच्चापररात्रेषु चिन्तयस्यर्थनैपुणम् ॥ २.१००.१८॥


###Slōka 19###


    कच्चिन्मन्त्रयसे नैक: कच्चिन्न बहुभि: सह ।
    कच्चित्ते मन्त्रितो मन्त्रो राष्ट्रं न परिधावति ॥ २.१००.१९॥


###Slōka 20###


    कच्चिदर्थं विनिश्चित्य लघुमूलं महोदयम् ।
    क्षिप्रमारभसे कर्त्तुं न दीर्घयसि राघव ॥ २.१००.२०॥


###Slōka 21###


    कच्चित्ते सुकृतान्येव कृतरूपाणि वा पुन: ।
    विदुस्ते सर्वकार्याणि न कर्त्तव्यानि पार्थिवा: ॥ २.१००.२१॥


###Slōka 22###


    कच्चिन्न तर्कैर्युक्त्या वा ये चाप्यपरिकीर्तिता: ।
    त्वया वा वा ऽमात्यैर्बुध्यते तात मन्त्रितम् ॥ २.१००.२२॥


###Slōka 23###


    कच्चित् सहस्रान् मूर्खाणामेकमिच्छसि पण्डितम् ।
    पण्डितो ह्यर्थकृच्छ्रेषु कुर्य्यान्नि:श्रेयसं महत् ॥ २.१००.२३॥


###Slōka 24###


    सहस्राण्यपि मूर्खाणां यद्युपास्ते महीपति: ।
    अथवाप्ययुतान्येव नास्ति तेषु सहायता ॥ २.१००.२४॥


###Slōka 25###


    एकोप्यमात्यो मेधावी शूरो दक्षो विचक्षण: ।
    राजानं राजमात्रं वा प्रापयेन्महतीं श्रियम् ॥ २.१००.२५॥


###Slōka 26###


    कच्चिन्मुख्या महत्स्वेव मध्यमेषु च मध्यमा: ।
    जघन्यास्तु जघन्येषु भृत्या: कर्मसु योजिता: ॥ २.१००.२६॥


###Slōka 27###


    अमात्यानुपधातीतान् पितृपैतामहाञ्छुचीन् ।
    श्रेष्ठान् श्रेष्ठेषु कच्चित्त्वं नियोजयसि कर्मसु ॥ २.१००.२७॥


###Slōka 28###


    कच्चिन्नोग्रेण दण्डेन भृशमुद्वेजितप्रजम् ।
    राष्ट्रं तवानुजानन्ति मन्त्रिण: कैकयीसुत ॥ २.१००.२८॥


###Slōka 29###


    कच्चित्त्वां नावजानन्ति याजका: पतितं यथा ।
    उग्रप्रतिग्रहीतारं कामयानमिव स्त्रिय: ॥ २.१००.२९॥


###Slōka 30###


    उपायकुशलं वैद्यं भृत्यसन्दूषणे रतम् ।
    शूरमैश्वर्यकामं च यो न हन्ति स वध्यते ॥ २.१००.३०॥


###Slōka 31###


    कच्चिद्धृष्टश्च शूरश्च मतिमान् धृतिमाञ्छुचि: ।
    कुलीनश्चानुरक्तश्च दक्ष: सेनापति: कृत: ॥ २.१००.३१॥


###Slōka 32###


    बलवन्तश्च कच्चित्ते मुख्या युद्धविशारदा: ।
    दृष्टापदाना विक्रान्तास्त्वया सत्कृत्य मानिता: ॥ २.१००.३२॥


###Slōka 33###


    कच्चिद्बलस्य भक्तं च वेतनं च यथोचितम् ।
    सम्प्राप्तकालं दातव्यं ददासि न विलम्बसे ॥ २.१००.३३॥


###Slōka 34###


    कालातिक्रमणाच्चैव भक्तवेतनयोर्भृता: ।
    भर्त्तु: कुप्यन्ति दुष्यन्ति सो ऽनर्थ: सुमहान् स्मृत: ॥ २.१००.३४॥


###Slōka 35###


    कच्चित् सर्वे ऽनुरक्तास्त्वां कुलपुत्रा: प्रधानत: ।
    कच्चित्प्राणांस्तवार्थेषु सन्त्यजन्ति समाहिता: ॥ २.१००.३५॥


###Slōka 36###


    कच्चिज्जानपदो विद्वान् दक्षिण: प्रतिभानवान् ।
    यथोक्तवादी दूतस्ते कृतो भरत पण्डित: ॥ २.१००.३६॥


###Slōka 37###


    कच्चिदष्टादशान्येषु स्वपक्षे दश पञ्च च ।
    त्रिभिस्त्रिभिरविज्ञातैर्वेत्सि तीर्थानि चारकै: ॥ २.१००.३७॥


###Slōka 38###


    कच्चिद्व्यपास्तानहितान् प्रतियातांश्च सर्वदा ।
    दुर्बलाननवज्ञाय वर्त्तसे रिपुसूदन ॥ २.१००.३८॥


###Slōka 39###


    कच्चिन्न लोकायतिकान् ब्राह्मणांस्तात सेवसे ।
    अनर्थकुशला ह्येते बाला: पण्डितमानिन: ॥ २.१००.३९॥


###Slōka 40###


    धर्मशास्त्रेषु मुख्येषु विद्यमानेषु दुर्बुधा: ।
    बुद्धिमान्वीक्षिकीं प्राप्य निरर्थं प्रवदन्ति ते ॥ २.१००.४०॥


###Slōka 41###


    वीरैरध्युषितां पूर्वमस्माकं तात पूर्वकै: ।
    सत्यनामां दृढद्वारां हस्त्यश्वरथसङ्कुलाम् ॥ २.१००.४१॥


###Slōka 42###


    ब्राह्मणै: क्षत्ऺित्रयैर्वैश्यै: स्वकर्मनिरतै: सदा ।
    जितेन्द्रियैर्महोत्साहैर्वृतामार्यै: सहस्रश: ॥ २.१००.४२॥


###Slōka 43###


    प्रासादैर्विविधाकारैर्वृतां वैद्यजनाकुलाम् ।
    कच्चित्सुमुदितां स्फीतामयोध्यां परिरक्षसि ॥ २.१००.४३॥


###Slōka 44###


    कच्चिच्चित्यशतैर्जुष्ट: सुनिविष्टजनाकुल: ।
    देवस्थानै: प्रपाभिश्च तटाकैश्चोपशोभित: ॥ २.१००.४४॥


###Slōka 45###


    प्रहृष्टनरनारीक: समाजोत्सवशोभित: ।
    सुकृष्टसीमा पशुमान् हिंसाभि: परिवर्जित: ॥ २.१००.४५॥


###Slōka 46###


    अदेवमातृको रम्य: श्वापदै: परिवर्जित: ।
    परित्यक्तो भयै: सर्वै: खनिभिश्चोपशोभित: ॥ २.१००.४६॥


###Slōka 47###


    विवर्जितो नरै: पापैर्मम पूर्वै: सुरक्षित: ।
    कच्चिज्जनपद: स्फीत: सुखं वसति राघव ॥ २.१००.४७॥


###Slōka 48###


    कच्चित्ते दयिता: सर्वे कृषिगोरक्षजीविन: ।
    वार्त्तायां संश्रितस्तात लोको हि सुखमेधते ॥ २.१००.४८॥


###Slōka 49###


    तेषां गुप्तिपरीहारै: कच्चित्ते भरणं कृतम् ।
    रक्ष्या हि राज्ञा धर्मेण सर्वे विषयवासिन: ॥ २.१००.४९॥


###Slōka 50###


    कच्चित् स्त्रिय: सान्त्वयसि कच्चित्ताश्च सुरक्षिता: ।
    कच्चिन्न श्रद्दधास्यासां कच्चिद् गुह्यं न भाषसे ॥ २.१००.५०॥


###Slōka 51###


    कच्चिन्नागवनं गुप्तं कच्चित्ते सन्ति धेनुका: ।
    कच्चिन्न गणिकाश्वानां कुञ्जराणां च तृप्यसि ॥ २.१००.५१॥


###Slōka 52###


    कच्चिद्दर्शयसे नित्यं मनुष्याणां विभूषितम् ।
    उत्थायोत्थाय पूर्वाह्णे राजपुत्र महापथे ॥ २.१००.५२॥


###Slōka 53###


    कच्चिन्न सर्वे कर्मान्ता: प्रत्यक्षास्ते ऽविशङ्कया ।
    सर्वे वा पुनरुत्सृष्टा मध्यमेवात्र कारणम् ॥ २.१००.५३॥


###Slōka 54###


    कच्चित् सर्वाणि दुर्गाणि धनधान्यायुधोदकै: ।
    यन्त्रैश्च परिपूर्णानि तथा शिल्पिधनुर्द्धरै ॥ २.१००.५४॥


###Slōka 55###


    आयस्ते विपुल: कच्चित् कच्चिदल्पतरो व्यय: ।
    अपात्रेषु न ते कच्चित्कोशो गच्छति राघव ॥ २.१००.५५॥


###Slōka 56###


    देवतार्थे च पित्रर्थे ब्राह्मणाभ्यागतेषु च ।
    योधेषु मित्रवर्गेषु कच्चिद्गच्छति ते व्यय: ॥ २.१००.५६॥


###Slōka 57###


    कच्चिदार्य्यो विशुद्धात्मा ऽ ऽक्षारितश्चोरकर्मणा ।
    अपृष्ट: शास्त्रकुशलैर्न लोभाद्वध्यते शुचि: ॥ २.१००.५७॥


###Slōka 58###


    गृहीतश्चैव पृष्टश्च काले दृष्ट: सकारण: ।
    कच्चिन्न मुच्यते चोरो धनलोभान्नरर्षभ ॥ २.१००.५८॥


###Slōka 59###


    व्यसने कच्चिदाढ्यस्य दुर्गतस्य च राघव ।
    अर्थं विरागा: पश्यन्ति तवामात्या बहुश्रुता: ॥ २.१००.५९॥


###Slōka 60###


    यानि मिथ्याभिशस्तानां पतन्त्यस्राणि राघव ।
    तानि पुत्रपशून् घ्नन्ति प्रीत्यर्थमनुशासत: ॥ २.१००.६०॥


###Slōka 61###


    कच्चिद् वृद्धांश्च बालांश्च वैद्यमुख्यांश्च राघव ।
    दानेन मनसा वाचा त्रिभिरेतैर्बुभूषसे ॥ २.१००.६१॥


###Slōka 62###


    कच्चिद्गुरूंश्च वृद्धांश्च तापसान् देवतातिथीन् ।
    चैत्यांश्च सर्वान् सिद्धार्थान् ब्राह्मणांश्च नमस्यसि ॥ २.१००.६२॥


###Slōka 63###


    कच्चिदर्थेन वा धर्ममर्थं धर्मेण वा पुन: ।
    उभौ वा प्रीतिलोभेन कामेन च न बाधसे ॥ २.१००.६३॥


###Slōka 64###


    कच्चिदर्थं च धर्मं च कामं च जयतां वर ।
    विभज्य काले कालज्ञ सर्वान् वरद सेवसे ॥ २.१००.६४॥


###Slōka 65###


    कच्चित्ते ब्राह्मणा: शर्म सर्वशास्त्रार्थकोविदा: ।
    आशंसन्ते महाप्राज्ञ पौरजानपदै: सह ॥ २.१००.६५॥


###Slōka 66###


    नास्तिक्यमनृतं क्रोधं प्रमादं दीर्घसूत्रताम् ।
    अदर्शनं ज्ञानवतामालस्यं पञ्चवृत्तिताम् ॥ २.१००.६६॥


###Slōka 67###


    एकचिन्तनमर्थानामनर्थज्ञैश्च मन्त्रणम् ।
    निश्चितानामनारम्भं मन्त्रस्यापरिरक्षणम् ॥ २.१००.६७॥


###Slōka 68###


    मङ्गलस्याप्रयोगं च प्रत्युत्थानं च सर्वत: ।
    कच्चित्त्वं वर्जयस्येतान् राजदोषांश्चतुर्दश ॥ २.१००.६८॥


###Slōka 69###


    दश पञ्च चतुर्वर्गान् सप्तवर्गं च तत्त्वत: ।
    अष्टवर्गं त्रिवर्गं च विद्यास्तिस्रश्च राघव ॥ २.१००.६९॥


###Slōka 70###


    इन्द्रियाणां जयं बुद्ध्वा षाङ्गुण्यं दैवमानुषम् ।
    कृत्यं विंशतिवर्गञ्च तथा प्रकृतिमण्डलम् ॥ २.१००.७०॥


###Slōka 71###


    यात्रादण्डविधानञ्च द्वियोनी सन्धिविग्रहौ ।
    कच्चिदेतान् महाप्राज्ञ यथावदनुमन्यसे ॥ २.१००.७१॥


###Slōka 72###


    मन्त्रिभिस्त्वं यथोद्दिष्टैश्चतुर्भिस्त्रिभिरेव वा ।
    कच्चित् समस्तैर्व्यस्तैश्च मन्त्र मन्त्रयसे मिथ: ॥ २.१००.७२॥


###Slōka 73###


    कच्चित्ते सफला वेदा: कच्चित्ते सफला: क्रिया: ।
    कच्चित्ते सफला दारा: कच्चित्ते सफलं श्रुतम् ॥ २.१००.७३॥


###Slōka 74###


    कच्चिदेषैव ते बुद्धिर्यथोक्ता मम राघव ।
    आयुष्या च यशस्या च धर्मकामार्थसंहिता ॥ २.१००.७४॥


###Slōka 75###


    यां वृत्तिं वर्त्तते तातो यां च न: प्रपितामहा: ।
    तां वृत्तिं वर्त्तसे कच्चिद्या च सत्पथगा शुभा ॥ २.१००.७५॥


###Slōka 76###


    कच्चित् स्वादु कृतं भोज्यमेको नाश्नासि राघव ।
    कच्चिदाशंसमानेभ्यो मित्रेभ्य: सम्प्रयच्छसि ॥ २.१००.७६॥


###Slōka 77###


    राजा तु धर्मेण हि पालयित्वा महामतिर्दण्डधर: प्रजानाम् ।
    अवाप्य कृत्स्नां वसुधां यथावदितश्च्युत: स्वर्गमुपैति विद्वान् ॥ २.१००.७७ ॥


