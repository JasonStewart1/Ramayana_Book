अयोध्याकाण्डम्
===============================


## Chapter 11  / सर्गः ११##


###Slōka 1###


    तं मन्मथशरैर्विद्धं कामवेगवशानुगम् ।
    उवाच पृथिवीपालं कैकेयी दारुणं वचः ॥२-११-१॥


###Slōka 2###


    नास्मि विप्रकृता देव केन चिन्नावमानिता ।
    अभिप्रायस्तु मे कश्चित्तमिच्छामि त्वया कृतम् ॥२-११-२॥


###Slōka 3###


    प्रतिज्ञां प्रतिजानीष्व यदि त्वं कर्तु मिच्छसि ।
    अथ तद्व्याहरिष्यामि यदभिप्रार्थितं मया ॥२-११-३॥


###Slōka 4###


    तामुवाच महातेजाः कैकेयीमीषदुत्स्मैतः ।
    कामी हस्तेन संगृह्य मूर्धजेषु शुचिस्मिताम् ॥२-११-४॥


###Slōka 5###


    अवलिप्ते न जानासि त्वत्तः प्रियतरो मम ।
    मनुजो मनुजव्याघ्राद्रामादन्यो न विद्यते ॥२-११-५॥


###Slōka 6###


    तेनाजय्येन मुख्येन राघवेण महात्मना ।
    शपे ते जीवनार्हेण ब्रूहि यन्मनसेच्छसि ॥२-११-६॥


###Slōka 7###


    यं मुहूर्तमपश्यंस्तु न जीवेयमहं ध्रुवम् ।
    तेन रामेण कैकेयि शपे ते वचनक्रियाम् ॥२-११-७॥


###Slōka 8###


    आत्मना वात्मजैश्चान्यैर्वृणे यं मनुजर्षभम् ।
    तेन रामेण कैकेयि शपे ते वचनक्रियाम् ॥२-११-८॥


###Slōka 9###


    भद्रे हृदयमप्येतदन्नुमृश्योद्धरस्व मे ।
    एतत्समीक्ष्य कैकेयि ब्रूहि यत्साधु मन्यसे ॥२-११-९॥


###Slōka 10###


    बलमात्मनि जानन्ती न मां शङ्कितुमर्हसि ।
    करिष्यामि तव प्रीतिं सुकृतेनापि ते शपे ॥२-११-१०॥


###Slōka 11###


    सा तदर्थमना देवी तमभिप्रायमागतम् ।
    निर्माध्यस्थ्याच्च हर्षाच्च बभाषे दुर्वचं वचः ॥२-११-११॥


###Slōka 12###


    तेन वाक्येन संहृष्टा तमभिप्रायमागतम् ।
    व्याजहार महाघोरमभ्यागतमिवान्तकम् ॥२-११-१२॥


###Slōka 13###


    यथा क्रमेण शपसि वरं मम ददासि च ।
    तच्छृण्वन्तु त्रयस्त्रींशद्देवाः साग्निपुरोगमाः ॥२-११-१३॥


###Slōka 14###


    चन्द्रादित्यौ नभशैव ग्रहा रात्र्यहनी दिशः ।
    जगच्च पृथिवी चेयं सगन्धर्वा सराक्षसा ॥२-११-१४॥


###Slōka 15###


    निशाचराणि भूतानि गृहेषु गृहदेवताः ।
    यानि चान्यानि भूतानि जानीयुर्भाषितं तव ॥२-११-१५॥


###Slōka 16###


    सत्य्सन्धो महातेजाधर्मज्ञः सुसमाहितः ।
    वरं मम ददात्येष तन्मे शृण्वन्तु देवताअः ॥२-११-१६॥


###Slōka 17###


    इति देवी महेष्वासं परिगृह्यभिशस्य च ।
    ततः परमुवाचेदं वरदं काममोहितम् ॥२-११-१७॥


###Slōka 18###


    स्मर राज्न् पुरा वृत्तं तस्मिन् दैवासुरे रणे ।
    तत्र चाच्यावयच्छत्रुस्तव जीवतमन्तरा ॥२-११-१८॥


###Slōka 19###


    तत्र चापि मया देव यत्त्वं समभिरक्षितः ।
    जाग्रत्या यतमानायास्ततो मे प्राददा वरौ ॥२-११-१९॥


###Slōka 20###


    तौ तु दत्तौ वरौ देव निक्षेपौ मृगयाम्यहम् ।
    तथैव पृथिवीपाल सकाशे सत्यसंगर ॥२-११-२०॥


###Slōka 21###


    तत्प्रतिश्रुत्य धर्मेण न चेद्दास्यसि मे वरम् ।
    अद्यैव हि प्रहास्यामि जीवितं त्वद्विमानिता ॥२-११-२१॥


###Slōka 22###


    वाङ्मात्रेण तदा राजा कैकेय्या स्ववशे कृतः ।
    प्रच्स्कन्द विनाशाय पाशं वृग इवात्मनः ॥२-११-२२॥


###Slōka 23###


    ततः परमुवाचेदं वरदं काममोहितम् ।
    वरौ यौ मे त्वया देव तदा दत्तौ महीपते ॥२-११-२३॥


###Slōka 24###


    तौ तावदहम्द्यैव वक्ष्यामि शृणु मे वचः ।
    अभिषेकसमारम्भओ राघवस्योपकल्पितः ॥२-११-२४॥


###Slōka 25###


    अनेनैवाभिषे केण भरतो मेऽभिषिच्यताम् ।
    यो द्वितीयो वरो देव दत्तः प्रीतेन मे त्वया ॥२-११-२५॥


###Slōka 26###


    तदा दैवासुरे युद्धे तस्य कालोऽय मागतः ।
    नव पञ्च च वर्षाणि दण्डकारण्यमाश्रितः ॥२-११-२६॥


###Slōka 27###


    चीराजिनजटाधारी रामो भवतु तापसः ।
    भरतो भजतामद्य यौवराज्यमकण्टकम् ॥२-११-२७॥


###Slōka 28###


    एष मे परमः कामो दत्तमेव वरं वृणे ।
    अद्यचैव हि पश्येयं प्रयान्तं राघवं वन्म् ॥२-११-२८॥


###Slōka 29###


    स राजराजो भव स्त्यसंगरः ।
    कुलं च शीलं च हि रक्ष जन्म च ।परत्र वासे हि वद्न्त्यनुत्तमं ।तपोधनाः सत्यवचो हितं नृणाम् ॥२-११-२९॥


