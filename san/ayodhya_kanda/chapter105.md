अयोध्याकाण्डम्
===============================


## Chapter 105  / सर्गः १०५##


###Slōka 1###


    तत: पुरुषसिंहानां वृतानां तै: सुहृद्गणै: ।
    शोचतामेव रजनी दु:खेन व्यत्यवर्त्तत ॥ २.१०५.१॥


###Slōka 2###


    रजन्यां सुप्रभातायां भ्रातरस्ते सुहृद्वृता: ।
    मन्दाकिन्यां हुतं जप्यं कृत्वा राममुपागमन् ॥ २.१०५.२॥


###Slōka 3###


    तूष्णीं ते समुपासीना न कश्चित्किञ्चिदब्रवीत् ।
    भरतस्तु सुहृन्मध्ये रामं वचनमब्रवीत् ॥ २.१०५.३॥


###Slōka 4###


    सान्त्विता मामिका माता दत्तं राज्यमिदं मम ।
    तद्ददामि तवैवाहं भुङ्क्ष्व राज्यमकण्टकम् ॥ २.१०५.४॥


###Slōka 5###


    महतेवाम्बुवेगेन भिन्न: सेतुर्जलागमे ।
    दुरावारं त्वदन्येन राज्यखण्डमिदं महत् ॥ २.१०५.५॥


###Slōka 6###


    गतिं खर इवाश्वस्य तार्क्ष्यस्येव पतत्ऺित्रण: ।
    अनुगन्तुं न शक्तिर्मे गतिं तव महीपते ॥ २.१०५.६॥


###Slōka 7###


    सुजीवं नित्यशस्तस्य य: परैरुपजीव्यते ।
    राम तेन तु दुर्जीवं य: परानुपजीवति ॥ २.१०५.७॥


###Slōka 8###


    यथा तु रोपितो वृक्ष: पुरुषेण विवर्द्धित: ।
    ह्रस्वकेन दुरारोहो रूढस्कन्धो महाद्रुम: ॥ २.१०५.८॥


###Slōka 9###


    स यथा पुष्पितो भूत्वा फलानि न विदर्शयेत् ।
    स तां नानुभवेत्प्रीतिं यस्य हेतो: प्ररोपित: ॥ २.१०५.९॥


###Slōka 10###


    एषोपमा महाबाहो तमर्थं वेत्तुमर्हसि ।
    यदि त्वमस्मान् वृषभो भर्त्ता भृत्यान्न शाधि हि ॥ २.१०५.१०॥


###Slōka 11###


    श्रेणयस्त्वां महाराज पश्यन्त्वग्र्याश्च सर्वश: ।
    प्रतपन्तमिवादित्यं राज्ये स्थितमरिन्दमम् ॥ २.१०५.११॥


###Slōka 12###


    तवा ऽनुयाने काकुत्स्थ मत्ता नर्दन्तु कुञ्जरा: ।
    अन्त:पुरगता नार्यो नन्दन्तु सुसमाहिता: ॥ २.१०५.१२॥


###Slōka 13###


    तस्य साध्वित्यमन्यन्त नागरा विविधा जना: ।
    भरतस्य वच: श्रुत्वा रामं प्रत्यनुयाचत: ॥ २.१०५.१३॥


###Slōka 14###


    तमेवं दु:खितं प्रेक्ष्य विलपन्तं यशस्विनम् ।
    राम: कृतात्मा भरतं समाश्वासय दात्मवान् ॥ २.१०५.१४॥


###Slōka 15###


    नात्मन: कामकारो ऽस्ति पुरुषो ऽयमनीश्वर: ।
    इतश्चेतरतश्चैनं कृतान्त: परिकर्षति ॥ २.१०५.१५॥


###Slōka 16###


    सर्वे क्षयान्ता निचया: पतनान्ता: समुच्छ्रया: ।
    संयोगा विप्रयोगान्ता मरणान्तं च जीवितम् ॥ २.१०५.१६॥


###Slōka 17###


    यथा फलानां पक्वानां नान्यत्र पतनाद्भयम् ।
    एवं नरस्य जातस्य नान्यत्र मरणाद्भयम् ॥ २.१०५.१७॥


###Slōka 18###


    यथागारं दृढस्थूणं जीर्णं भूत्वा ऽवसीदति ।
    तथैव सीदन्ति नरा जरामृत्युवशङ्गता: ॥ २.१०५.१८॥


###Slōka 19###


    अत्येति रजनी या तु सा न प्रतिनिवर्त्तते ।
    यात्येव यमुना पूर्णा समुद्रमुदकाकुलम् ॥ २.१०५.१९॥


###Slōka 20###


    अहोरात्राणि गच्छन्ति सर्वेषां प्राणिनामिह ।
    आयूंषि क्षपयन्त्याशु ग्रीष्मे जलमिवांशव: ॥ २.१०५.२०॥


###Slōka 21###


    आत्मानमनुशोच त्वं किमन्यमनुशोचसि ।
    आयुस्ते हीयते यस्य स्थितस्य च गतस्य च ॥ २.१०५.२१॥


###Slōka 22###


    सहैव मृत्युर्व्रजति सह मृत्युर्निषीदति ।
    गत्वा सुदीर्घमध्वानं सहमृत्युर्निवर्तते ॥ २.१०५.२२॥


###Slōka 23###


    गात्रेषु वलय: प्राप्ता: श्वेताश्चैव शिरोरुहा: ।
    जरया पुरुषो जीर्ण: किं हि कृत्वा प्रभावयेत् ॥ २.१०५.२३॥


###Slōka 24###


    नन्दन्त्युदित आदित्ये नन्दन्त्यस्तमिते रवौ ।
    आत्मनो नावबुध्यन्ते मनुष्या जीवितक्षयम् ॥ २.१०५.२४॥


###Slōka 25###


    हृष्यन्त्यृतुमखं दृष्ट्वा नवं नवमिहागतम् ।
    ऋतूनां परिवर्त्तेन प्राणिनां प्राणसंक्षय: ॥ २.१०५.२५॥


###Slōka 26###


    यथा काष्ठं च काष्ठं च समेयातां महार्णवे ।
    समेत्य च व्यपेयातां कालमासाद्य कञ्चन ॥ २.१०५.२६॥


###Slōka 27###


    एवं भार्याश्च पुत्राश्च ज्ञातयश्च घनानि च ।
    समेत्य व्यवधावन्ति ध्रुवो ह्येषां विनाभव: ॥ २.१०५.२७॥


###Slōka 28###


    नात्र कश्चिद्यथाभावं प्राणी समभिवर्त्तते ।
    तेन तस्मिन्न सामर्थ्यं प्रेतस्यास्त्यनुशोचत: ॥ २.१०५.२८॥


###Slōka 29###


    यथा हि सार्थं गच्छन्तं ब्रूयात् कश्चित् पथि स्थित: ।
    अहमप्यागमिष्यामि पृष्ठतो भवतामिति ॥ २.१०५.२९॥


###Slōka 30###


    एवं पूर्वैर्गतो मार्ग: पितृपैतामहो ध्रुव: ।
    तमापन्न: कथं शोचेद्यस्ऺय नास्ति व्यतिक्रम: ॥ २.१०५.३०॥


###Slōka 31###


    वयस: पतमानस्य स्रोतसो वा ऽनिवर्तिन: ।
    आत्मा सुखे नियोक्तव्य: सुखभाज: प्रजा: स्मृता: ॥ २.१०५.३१॥


###Slōka 32###


    धर्मात्मा स शुभै: कृत्स्नै: क्रतुभिश्चाप्तदक्षिणैः ।
    धूतपापो गत: स्वर्गं पिता न: पृथिवीपति: ॥ २.१०५.३२॥


###Slōka 33###


    भृत्यानां भरणात् सम्यक् प्रजानां परिपालनात् ।
    अर्थादानाच्च धर्मेण पिता नस्त्रिदिवं गत: ॥ २.१०५.३३॥


###Slōka 34###


    कर्मभिस्तु शुभैरिष्टै: क्रतुभिश्चाप्तदक्षिणै: ।
    स्वर्गं दशरथ: प्राप्त: पिता न: पृथिवीपति: ॥ २.१०५.३४॥


###Slōka 35###


    इष्ट्वा बहुविधैर्यज्ञैर्भोगांश्चावाप्य पुष्कलान् ।
    उत्तमं चायुरासाद्य स्वर्गत: पृथिवीपति: ॥ २.१०५.३५॥


###Slōka 36###


    आयुरुत्तममासाद्य भोगानपि च राघव: ।
    स न शोच्य: पिता तात: स्वर्गत: सत्कृत: सताम् ॥ २.१०५.३६॥


###Slōka 37###


    स जीर्णं मानुषं देहं परित्यज्य पिता हि न: ।
    दैवीमृद्धिमनुप्राप्तो ब्रह्मलोकविहारिणीम् ॥ २.१०५.३७॥


###Slōka 38###


    तं तु नैवंविध: कश्चित् प्राज्ञ: शोचितुमर्हति ।
    तद्विधो यद्विधश्चापि श्रुतवान् बुद्धिमत्तर: ॥ २.१०५.३८॥


###Slōka 39###


    एते बहुविधा: शोका विलापरुदिते तथा ।
    वर्जनीया हि धीरेण सर्वावस्थासु धीमता ॥ २.१०५.३९॥


###Slōka 40###


    स स्वस्थो भव माशोचीर्यात्वा चावस तां पुरीम् ।
    तथा पित्रा नियुक्तो ऽसि वशिना वदतां वर ॥ २.१०५.४०॥


###Slōka 41###


    यत्राहमपि तेनैव नियुक्त: पुण्यकर्मणा ।
    तत्रैवाहं करिष्यामि पितुरार्य्यस्य शासनम् ॥ २.१०५.४१॥


###Slōka 42###


    न मया शासनं तस्य त्यक्तुं न्याय्यमरिन्दम ।
    तत् त्वयापि सदा मान्यं स वै बन्धु: स न: पिता ॥ २.१०५.४२॥


###Slōka 43###


    तद्वच: पितुरेवाहं सम्मतं धर्मचारिण: ।
    कर्मणा पालयिष्यामि वनवासेन राघव ॥ २.१०५.४३॥


###Slōka 44###


    धीर्मिकेणानृशंसेन नरेण गुरुवर्त्तिना ।
    भवितव्यं नरव्याघ्र परलोकं जिगीषता ॥ २.१०५.४४॥


###Slōka 45###


    आत्मानमनुतिष्ठ त्वं स्वभावेन नरर्षभ ।
    निशाम्य तु शुभं वृत्तं पितुर्दशरथस्य न: ॥ २.१०५.४५॥


###Slōka 46###


    इत्येवमुक्त्वा वचनं महात्मा पितुर्निदेशप्रतिपालनार्थम् ।
    यवीयसं भ्रातरमर्थवच्च प्रभुर्मुहूर्ताद्विरराम राम: ॥ २.१०५.४६ ॥


