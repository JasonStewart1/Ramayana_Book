अयोध्याकाण्डम्
===============================


## Chapter 115  / सर्गः ११५##


###Slōka 1###


    ततो निक्षिप्य मातऽ: स अयोध्यायां दृढव्रत: ।
    भरत: शोकसन्तप्तो गुरूनिदमथाब्रवीत् ॥ २.११५.१॥


###Slōka 2###


    नन्दिग्रामं गमिष्यामि सर्वानामन्त्रये ऽद्य व: ।
    तत्र दु:खमिदं सर्वं सहिष्ये राघवं विना ॥ २.११५.२॥


###Slōka 3###


    गतश्च हि दिवं राजा वनस्थश्च गुरुर्मम ।
    रामं प्रतीक्षे राज्याय स हि राजा महायशा: ॥ २.११५.३॥


###Slōka 4###


    एतच्छ्रुत्वा शुभं वाक्यं भरतस्य महात्मन: ।
    अब्रुवन् मन्त्रिण: सर्वे वसिष्ठश्च पुरोहित: ॥ २.११५.४॥


###Slōka 5###


    सुभृशं श्लाघनीयं च यदुक्तं भरत त्वया ।
    वचनं भ्रातृवात्सल्यादनुरूपं तवैव तत् ॥ २.११५.५॥


###Slōka 6###


    नित्यं ते बन्धुलुब्धस्य तिष्ठतो भ्रातृसौहृदे ।
    आर्यमार्गं प्रपन्नस्य नानुमन्येत क: पुमान् ॥ २.११५.६॥


###Slōka 7###


    मन्त्रिणां वचनं श्रुत्वा यथाभिलषितं प्रियम् ।
    अब्रवीत्सारथिं वाक्यं रथो मे युज्यतामिति ॥ २.११५.७॥


###Slōka 8###


    प्रहृष्टवदन: सर्वा मातऽ: समभिवाद्य स: ।
    आरुरोह रथं श्रीमान् शत्रुघ्नेन समन्वित: ॥ २.११५.८॥


###Slōka 9###


    आरुह्य च रथं शीघ्रं शत्रुघ्नभरतावुभौ।
    ययतु: परमप्रीतौ वृतौ मन्त्रिपुरोहितै: ॥ २.११५.९॥


###Slōka 10###


    अग्रतो गुरवस्तत्र वसिष्ठप्रमुखा द्विजा: ।
    प्रययु: प्राङ्मुखा: सर्वे नन्दिग्रामो यतो ऽभवत् ॥ २.११५.१०॥


###Slōka 11###


    बलं च तदनाहूतं गजाश्वरथसङ्कुलम् ।
    प्रययौ भरते याते सर्वे च पुरवासिन: ॥ २.११५.११॥


###Slōka 12###


    रथस्थ: स हि धर्मात्मा भरतो भ्रातृवत्सल: ।
    नन्दिग्रामं ययौ तूर्णं शिरस्याधाय पादुके ॥ २.११५.१२॥


###Slōka 13###


    ततस्तु भरत: क्षिप्रं नन्दिग्रामं प्रविश्य स: ।
    अवतीर्य्य रथात्तूर्णं गुरूनिदमुवाच ह ॥ २.११५.१३॥


###Slōka 14###


    एतद्राज्यं मम भ्रात्रा दत्तं संन्यासवत् स्वयम् ।
    योगक्षेमवहे चेमे पादुके हेमभूषिते ॥ २.११५.१४॥


###Slōka 15###


    भरत: शिरसा कृत्वा संन्यासं पादुके तत: ।
    अब्रवीद्दु:खसन्तप्त: सर्वं प्रकृतिमण्डलम् ॥ २.११५.१५॥


###Slōka 16###


    छत्रं धारयत क्षिप्रमार्यपादाविमौ मतौ ।
    आभ्यां राज्ये स्थितो धर्म: पादुकाभ्यां गुरोर्मम ॥ २.११५.१६॥


###Slōka 17###


    भ्रात्रा हि मयि संन्यासो निक्षिप्त: सौहृदादयम् ।
    तमिमं पालयिष्यामि राघवागमनं प्रति ॥ २.११५.१७॥


###Slōka 18###


    क्षिप्रं संयोजयित्वा तु राघवस्य पुन: स्वयम् ।
    चरणौ तौ तु रामस्य द्रक्ष्यामि सहपादुकौ ॥ २.११५.१८॥


###Slōka 19###


    ततो निक्षिप्तभारो ऽहं राघवेण समागत: ।
    निवेद्य गुरवे राज्यं भजिष्ये गुरुवृत्तिताम् ॥ २.११५.१९॥


###Slōka 20###


    राघवाय च संन्यासं दत्त्वे मे वरपादुके ।
    राज्यं चेदमयोध्यां च धूतपापो भवामि च ॥ २.११५.२०॥


###Slōka 21###


    अभिषिक्ते तु काकुत्स्थे प्रहृष्टमुदिते जने ।
    प्रीतिर्मम यशश्चैव भवेद्राज्याच्चतुर्गुणम् ॥ २.११५.२१॥


###Slōka 22###


    एवं तु विलपन् दीनो भरत: स महायशा: ।
    नन्दिग्रामे ऽकरोद्राज्यं दु:खितो मन्त्रिभि: सह ॥ २.११५.२२॥


###Slōka 23###


    स वल्कलजटाधारी मुनिवेषधर: प्रभु: ।
    नन्दिग्रामे ऽवसद्वीर: ससैन्यो भरतस्तदा ॥ २.११५.२३॥


###Slōka 24###


    रामागमनमाकाङ्क्षन् भरतो भ्रातृवत्सल: ।
    भ्रातुर्वचनकारी च प्रतिज्ञापारगस्तथा ॥ २.११५.२४॥


###Slōka 25###


    पादुके त्वभिषिच्याथ नन्द्रिग्रामे ऽवसत्तदा ।
    भरत: शासनं सर्वं पादुकाभ्यां न्यवेदयत् ॥ २.११५.२५॥


###Slōka 26###


    ततस्तु भरत: श्रीमानभिषिच्यार्य्यपादुके ।
    तदधीनस्तदा राज्यं कारयामास सर्वदा ॥ २.११५.२६॥


###Slōka 27###


    तदा हि यत्कार्य्यमुपैति किञ्चिदुपायनं चोपहृतं महार्हम् ।
    स पादुकाभ्यां प्रथमं निवेद्य चकार पश्चाद्भरतो यथावत् ॥ २.११५.२७ ॥


