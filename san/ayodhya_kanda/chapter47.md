अयोध्याकाण्डम्
===============================


## Chapter 47  / सर्गः ४७##


###Slōka 1###


    प्रभातायाम् तु शर्वर्याम् पौराः ते राघवो विना ।
    शोक उपहत निश्चेष्टा बभूवुर् हत चेतसः ॥२-४७-१॥


###Slōka 2###


    शोकज अश्रु परिद्यूना वीक्षमाणाः ततः ततः ।
    आलोकम् अपि रामस्य न पश्यन्ति स्म दुह्खिताः ॥२-४७-२॥


###Slōka 3###


    ते विषादार्तवदना रहितास्तेन धिमता ।
    कृपणाः करुणा वाचो वदन्ति स्म मनस्विनः ॥२-४७-३॥


###Slōka 4###


    धिगस्तु खलु निद्राम् ताम् ययापहृतचेतसः ।
    नाद्य पश्यामहे रामम् पृथूरस्कम् महाभुजम् ॥२-४७-४॥


###Slōka 5###


    कथम् नाम महाबाहुः स तथाऽवितथक्रियः ।
    भक्तम् जनम् परित्यज्य प्रवासम् राघवो गतः ॥२-४७-५॥


###Slōka 6###


    यो नः सदा पालयति पिता पुत्रानिवौरसान् ।
    कथम् रघूणाम् स श्रेष्ठस्त्यक्त्वा नो विपिनम् गतः ॥२-४७-६॥


###Slōka 7###


    इहैव निधनम् यामो महाप्रस्थानमेव वा ।
    रामेण रहितानाम् हि किमर्थम् जीवितम् हि नः ॥२-४७-७॥


###Slōka 8###


    सन्ति शुष्काणि काष्ठानि प्रभूतानि महान्ति च ।
    तैः प्रज्वाल्य चिताम् सर्वे प्रविशामोऽथ पावकम् ॥२-४७-८॥


###Slōka 9###


    किम् व्ख्स्यामो महाबाहुरनसूयः प्रियम्वद ।
    नीतः स राघवोऽस्माभिर्ति वक्तुम् कथम् क्षमम् ॥२-४७-९॥


###Slōka 10###


    सा नूनम् नगरी दीना दृष्ट्वाऽस्मान् राघवम् विना ।
    भविष्यति निरानन्दा सस्त्रीबालवयोधिका ॥२-४७-१०॥


###Slōka 11###


    निर्यातास्तेन वीरेण सह नित्यम् जितात्मना ।
    विहिनास्तेन च पुनः कथम् पश्याम ताम् पुरीम् ॥२-४७-११॥


###Slōka 12###


    इतीव बहुधा वाचो बाहुमुद्यम्य ते जनाः ।
    विलपन्तिस्म दुःखर्ता विवत्सा इव धेनवः ॥२-४७-१२॥


###Slōka 13###


    ततः मार्ग अनुसारेण गत्वा किम्चित् क्षणम् पुनःमार्ग नाशात् विषादेन महता समभिप्लुतः ॥२-४७-१३॥


###Slōka 14###


    रथस्य मार्ग नाशेन न्यवर्तन्त मनस्विनः ।
    किम् इदम् किम् करिष्यामः दैवेन उपहताइति ॥२-४७-१४॥


###Slōka 15###


    ततः यथा आगतेन एव मार्गेण क्लान्त चेतसः ।
    अयोध्याम् अगमन् सर्वे पुरीम् व्यथित सज्जनाम् ॥२-४७-१५॥


###Slōka 16###


    आलोक्य नगरीम् ताम् च क्षयव्याकुलमानसाः ।
    आवर्तयन्त तऽश्रूणि नयनैः शोकपीडितैः ॥२-४७-१६॥


###Slōka 17###


    एषा रामेण नगरी रहिता नातिशोभते ।
    आपगा गरुडेनेव ह्रदादुद्धृतपन्नगा ॥२-४७-१७॥


###Slōka 18###


    चन्द्रहीनमिवाकाशम् तोयहीनमिवार्णवम् ।
    अपश्यन्निहतानन्दम् नगरम् ते विचेतसः ॥२-४७-१८॥


###Slōka 19###


    ते तानि वेश्मानि महाधनानि ।
    दुःखेन दुःखोपहता विशन्तः ।नैव प्रजज्ञुः स्वजनम् जनम् वा ।निरीक्षमाणाः प्रविणष्टहर्षाः ॥२-४७-१९॥


