अयोध्याकाण्डम्
===============================


## Chapter 92  / सर्गः ९२##


###Slōka 1###


    ततस्तां रजनीं व्युष्य भरत: सपरिच्छद: ।
    कृतातिथ्यो भरद्वाजं कामादभिजगाम ऺह ॥ २.९२.१॥


###Slōka 2###


    तमृषि: पुरुषव्याघ्रं प्राञ्जलिं प्रेक्ष्य चागतम् ।
    हुताग्निहोत्रो भरतं भरद्वाजो ऽभ्यभाषत ॥ २.९२.२॥


###Slōka 3###


    कच्चिदत्र सुखा रात्रिस्तवास्मद्विषये गता ।
    समग्रस्ते जन: कच्चिदातिथ्ये शंस मे ऽनघ ॥ २.९२.३॥


###Slōka 4###


    तमुवाचाञ्जलिं कृत्वा भरतो ऽभिप्रणम्य च ।
    आश्रमादभिनिष्क्रान्तमृषिमुत्तमतेजसम् ॥ २.९२.४॥


###Slōka 5###


    सुखोषितो ऽस्मि भगवन् समग्रबलवाहन: ।
    तर्पित: सर्वकामैश्च सामात्यो बलवत्त्वया ॥ २.९२.५॥


###Slōka 6###


    अपेतक्लमसन्तापा: सुभिक्षा: सुप्रतिश्रया: ।
    अपि प्रेष्यानुपादाय सर्वे स्म सुसुखोषिता: ॥ २.९२.६॥


###Slōka 7###


    आमन्त्रये ऽहं भगवन् कामं त्वामृषिसत्तम ।
    समीपं प्रस्थितं भ्रातुर्मैत्रेणेक्षस्व चक्षुषा ॥ २.९२.७॥


###Slōka 8###


    आश्रमं तस्य धर्मज्ञ धार्मिकस्य महात्मन: ।
    आचक्ष्व कतमो मार्ग: कियानिति च शंस मे ॥ २.९२.८॥


###Slōka 9###


    इति पृष्टस्तु भरतं भ्रातृदर्शनलालसम् ।
    प्रत्युवाच महातेजा भरद्वाजो महातपा: ॥ २.९२.९॥


###Slōka 10###


    भरतार्द्धतृतीयेषु योजनेष्वजने वने ।
    चित्रकूटो गिरिस्तत्र रम्यनिर्दरकानन: ॥ २.९२.१०॥


###Slōka 11###


    उत्तरं पार्श्वमासाद्य तस्य मन्दाकिनी नदी ।
    पुष्ऺिपतद्रुमसञ्छन्ना रम्यपुष्पितकानना ॥ २.९२.११॥


###Slōka 12###


    अनन्तरं तत्सरितश्चित्रकूटश्च पर्वत: ।
    तयो: पर्णकुटी तात तत्र तौ वसतो ध्रुवम् ॥ २.९२.१२॥


###Slōka 13###


    दक्षिणेनैव मार्गेण सव्यदक्षिणमेव वा ।
    गजवाजिरथाकीर्णां वाहिनीं वाहिनीपते ।वाहयस्व महाभाग ततो द्रक्ष्यसि राघवम् ॥ २.९२.१३॥


###Slōka 14###


    प्रयाणमिति तच्छ्रुत्वा राजराजस्य योषित: ।
    हित्वा यानानि यानार्हा ब्राह्मणं पर्य्यवारयन् ॥ २.९२.१४॥


###Slōka 15###


    वेपमाना कृशा ऺदीना सह देव्या सुमित्रया ।
    कौसल्या तत्र जग्राह कराभ्यां चरणौ मुने: ॥ २.९२.१५॥


###Slōka 16###


    असमृद्धेन कामेन सर्वलोकस्य गर्हिता ।
    कैकेयी तस्य जग्राह चरणौ सव्यपत्रपा ॥ २.९२.१६॥


###Slōka 17###


    तं प्रदक्षिणमागम्य भगवन्तं महामुनिम् ।
    अदूराद्भरतस्यैव तस्थौ दीनमनास्तदा ॥ २.९२.१७॥


###Slōka 18###


    तत: पप्रच्छ भरतं भरद्वाजो दृढव्रत: ।
    विशेषं ज्ञातुमिच्छामि मातऽणां तव राघव ॥ २.९२.१८॥


###Slōka 19###


    एवमुक्तस्तु भरतो भरद्वाजेन धार्मिक: ।
    उवाच प्राञ्जलिर्भूत्वा वाक्यं वचनकोविद: ॥ २.९२.१९॥


###Slōka 20###


    यामिमां भगवन् दीनां शोकानशनकर्शिताम् ।
    पितुर्हि महिषीं देवीं देवतामिव पश्यसि ॥ २.९२.२०॥


###Slōka 21###


    एषा तं पुरुषव्याघ्रं सिंहविक्रान्तगामिनम् ।
    कौसल्या सुषुवे रामं धातारमदितिर्यथा ॥ २.९२.२१॥


###Slōka 22###


    अस्यावामभुजं श्लिष्टा यैषा तिष्ठति दुर्मना: ।
    कर्णिकारस्य शाखेव शीर्णपुष्पा वनान्तरे ॥ २.९२.२२॥


###Slōka 23###


    एतस्यास्तु सुतौ देव्या: कुमारौ देववर्णिनौ ।
    उभौ लक्ष्मणशत्रुघ्नौ वीरौ सत्यपराक्रमौ ॥ २.९२.२३॥


###Slōka 24###


    यस्या: कृते नरव्याघ्रौ जीवनाशमितो गतौ ।
    राजपुत्रविहीनश्च स्वर्गं दशरथो गत: ॥ २.९२.२४॥


###Slōka 25###


    क्रोधनामकृतप्रज्ञां दृप्तां सुभगमानिनीम् ।
    ऐश्वर्यकामां कैकेयीमनार्य्यामार्यरूपिणीम् ॥ २.९२.२५॥


###Slōka 26###


    ममैतां मातरं विद्धि नृशंसां पापनिश्चयाम् ।
    यतो मूलं हि पश्यामि व्यसनं महदात्मन: ॥ २.९२.२६॥


###Slōka 27###


    इत्युक्त्वा नरशार्दूलो बाष्पगद्गदया गिरा ।
    स निशश्वास ताम्राक्षो नाग: क्रुद्ध इव श्वसन् ॥ २.९२.२७॥


###Slōka 28###


    भरद्वाजो महर्षिस्तं ब्रुवन्तं भरतं तथा ।
    प्रत्युवाच महाबुद्धिरिदं वचनमर्थवत् ॥ २.९२.२८॥


###Slōka 29###


    न दोषेणावगन्तव्या कैकेयी भरत त्वया ।
    रामप्रव्राजनं ह्येतत् सुखोदर्कं भविष्यति ॥ २.९२.२९॥


###Slōka 30###


    देवानां दानवानां च ऋषीणां भावितात्मनाम् ।
    हितमेव भविष्यद्धि रामप्रव्राजनादिह ॥ २.९२.३०॥


###Slōka 31###


    अभिवाद्य तु संसिद्ध: कृत्वा चैनं प्रदक्षिणम् ।
    आमन्त्र्य भरत: सेन्यं युज्यतामित्यचोदयत् ॥ २.९२.३१॥


###Slōka 32###


    ततो वाजिरथान् युक्त्वा दिव्यान् हेमपरिष्कृतान् ।
    अध्यारोहत् प्रयाणार्थी बहून् बहुविधो जन: ॥ २.९२.३२॥


###Slōka 33###


    गजकन्या गजाश्चैव हेमकक्ष्या: पताकिन: ।
    जीमूता इव घर्मान्ते सघोषा: सम्प्रतस्थिरे ॥ २.९२.३३॥


###Slōka 34###


    विविधान्यपि यानानि महान्ति च लघूनि च ।
    प्रययु: सुमहार्हाणि पादैरेव पदातय: ॥ २.९२.३४॥


###Slōka 35###


    अथ यानप्रवेकैस्तु कौसल्याप्रमुखा: स्त्रिय: ।
    रामदर्शनकांक्षिण्य: प्रययुर्मुदितास्तदा ॥ २.९२.३५॥


###Slōka 36###


    चन्द्रार्कतरुणाभासां नियुक्तां शिबिकां शुभाम् ।
    आस्थाय प्रययौ श्रीमान् भरत: सपरिच्छद: ॥ २.९२.३६॥


###Slōka 37###


    सा प्रयाता महासेना गजवाजिरथाकुला ।
    दक्षिणां दिशमावृत्य महामेघ इवोत्थित: ॥ २.९२.३७॥


###Slōka 38###


    वनानि तु व्यतिक्रम्य जुष्टानि मृगपक्षिभि: ।
    गङ्गाया: परवेलायां गिरिष्वपि नदीषु च ॥ २.९२.३८॥


###Slōka 39###


    सा सम्प्रहृष्टद्विजवाजियोधा वित्रासयन्ती मृगपक्षिसङ्घान् ।
    महद्वनं तत्प्रतिगाहमाना रराज सेना भरतस्य तत्र ॥ २.९२.३९ ॥


