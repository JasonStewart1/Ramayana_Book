अयोध्याकाण्डम्
===============================


## Chapter 93  / सर्गः ९३##


###Slōka 1 / श्लोक १###


    तया महत्या यायिन्या ध्वजिन्या वनवासिन: ।
    अर्द्दिता यूथपा मत्ता: सयूथा: सम्प्रदुद्रुवु: ॥ २.९३.१॥


###Slōka 2 / श्लोक २###


    ऋक्षा: पृषतसङ्घाश्च रुरवश्च समतन्त: ।
    दृश्यन्ते वनराजीषु गिरिष्वपि नदीषु च ॥ २.९३.२॥


###Slōka 3 / श्लोक ३###


    स सम्प्रतस्थे धर्मात्मा प्रीतो दशरथात्मज: ।
    वृतो महत्या नादिन्या सेनया चतुरङ्गया ॥ २.९३.३॥


###Slōka 4 / श्लोक ४###


    सागरौघनिभा सेना भरतस्य महात्मन: ।
    महीं सञ्छादयामास प्रावृषि द्यामिवाम्बुद: ॥ २.९३.४॥


###Slōka 5 / श्लोक ५###


    चिरकालमित्यनेन कदाचिल्लक्ष्यत इति गम्यते ॥ २.९३.५॥


###Slōka 6 / श्लोक ६###


    स यात्वा दूरमध्वानं सुपरिश्रान्तवाहन: ।
    उवाच भरत: श्रीमान् वसिष्ठं मन्त्रिणां वरम् ॥ २.९३.६॥


###Slōka 7 / श्लोक ७###


    यादृशं लक्ष्यते रूपं यथा चैव श्रुतं मया ।
    व्यक्तं प्राप्ता: स्म तं देशं भरद्वाजो यमब्रवीत् ॥ २.९३.७॥


###Slōka 8 / श्लोक ८###


    अयं गिरिश्चित्रकूट इयं मन्दाकिनी नदी ।
    एतत् प्रकाशते दूरान्नीलमेघनिभं वनम् ॥ २.९३.८॥


###Slōka 9 / श्लोक ९###


    गिरे: सानूनि रम्याणि चित्रकूटस्य सम्प्रति ।
    वारणैरवमृद्यन्ते मामकै: पर्वतोपमै: ॥ २.९३.९॥


###Slōka 10 / श्लोक १०###


    मुञ्चन्ति कुसुमान्येते नगा: पर्वतसानुषु ।
    नीला इवातपापाये तोयं तोयधरा घना: ॥ २.९३.१०॥


###Slōka 11 / श्लोक ११###


    किन्नराचरितं देशं पश्य शत्रुघ्न पर्वतम् ।
    मृगै: समन्तादाकीर्णं मकरैरिव सागरम् ॥ २.९३.११॥


###Slōka 12 / श्लोक १२###


    एते मृगगणा भान्ति शीघ्रवेगा: प्रचोदिता: ।
    वायुप्रविद्धा शरदि मेघराजिरिवाम्बरे ॥ २.९३.१२॥


###Slōka 13 / श्लोक १३###


    कुर्वन्ति कुसुमापीडान् शिरस्सु सुरभीनमी ।
    मेघप्रकाशै: फलकैर्दाक्षिणात्या यथा नरा: ॥ २.९३.१३॥


###Slōka 14 / श्लोक १४###


    निष्कूजमिव भूत्वेदं वनं घोरप्रदर्शनम् ।
    अयोध्येव जनाकीर्णा सम्प्रति प्रतिभाति मा ॥ २.९३.१४॥


###Slōka 15 / श्लोक १५###


    खुरैरुदीरितो रेणुर्दिवं प्रच्छाद्य तिष्ठति ।
    तं वहत्यनिल: शीघ्रं कुर्वन्निव मम प्रियम् ॥ २.९३.१५॥


###Slōka 16 / श्लोक १६###


    स्यन्दनांस्तुरगोपेतान् सूतमुख्यैरधिष्ठितान् ।
    एतान् सम्पतत: शीघ्रं पश्य शत्रुघ्न कानने ॥ २.९३.१६॥


###Slōka 17 / श्लोक १७###


    एतान् वित्रासितान् पश्य बर्हिण: प्रियदर्शनान् ।
    एतमाविशत: शीघ्रमधिवासं पतत्ऺित्रण: ॥ २.९३.१७॥


###Slōka 18 / श्लोक १८###


    अतिमात्रमयं देशो मनोज्ञ: प्रतिभाति मा ।
    तापसानां निवासो ऽयं व्यक्तं स्वर्गपथो यथा ॥ २.९३.१८॥


###Slōka 19 / श्लोक १९###


    मृगा मृगीभि: सहिता बहव: पृषता वने ।
    मनोज्ञरूपा लक्ष्यन्ते कुसुमैरिव चित्रिता: ॥ २.९३.१९॥


###Slōka 20 / श्लोक २०###


    साधुसैन्या: प्रतिष्ठन्तां विचिन्वन्तु च कानने ।
    यथा तौ पुरुषव्याघ्रौ दृश्येते रामलक्ष्मणौ ॥ २.९३.२०॥


###Slōka 21 / श्लोक २१###


    भरतस्य वच: श्रुत्वा पुरुषा: शस्त्रपाणय: ।
    विविशुस्तद्वनं शूरा धूमं च ददृशुस्तत: ॥ २.९३.२१॥


###Slōka 22 / श्लोक २२###


    ते समालोक्य धूमाग्रमूचुर्भरतमागता: ।
    नामनुष्ये भवत्याग्निर्व्यक्तमत्रैव राघवौ ॥ २.९३.२२॥


###Slōka 23 / श्लोक २३###


    अथ नात्र नरव्याघ्रौ राजपुत्रौ परन्तपौ ।
    मन्ये रामोपमा: सन्ति व्यक्तमत्र तपस्विन: ॥ २.९३.२३॥


###Slōka 24 / श्लोक २४###


    तच्छ्रुत्वा भरतस्तेषां वचनं साधुसम्मतम् ।
    सैन्यानुवाच सर्वांस्तानमित्रबलमर्दन: ॥ २.९३.२४॥


###Slōka 25 / श्लोक २५###


    यत्ता भवन्तस्तिष्ठन्तु नेतो गन्तव्यमग्रत: ।
    अहमेव गमिष्यामि सुमन्त्रो गुरुरेव च ॥ २.९३.२५॥


###Slōka 26 / श्लोक २६###


    एवमुक्तास्तत: सर्वे तत्र तस्थु: समन्तत: ।
    भरतो यत्र धूमाग्रं तत्र दृष्टिं समादधात् ॥ २.९३.२६॥


###Slōka 27 / श्लोक २७###


    व्यवस्थिता या भरतेन सा चमूर्निरीक्षमाणापि च धूममग्रत: ।
    बभूव हृष्टा नचिरेण जानती प्रियस्य रामस्य समागमं तदा ॥ २.९३.२७ ॥


