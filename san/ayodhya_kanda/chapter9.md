अयोध्याकाण्डम्
===============================


## Chapter 9  / सर्गः ९##


###Slōka 1###


    एवमुक्ता तु कैकेयी कोपेन ज्वलितानना ।
    दीर्घमुष्टम् विनिःश्वस्य मन्थरामिदम् अब्रवीत् ॥२-९-१॥


###Slōka 2###


    अद्य राममितः क्षिप्रं वनं प्रस्थापयाम्यहम् ।
    यौवराज्ये च भरतं क्षिप्रमेवाभिषेचये ॥२-९-२॥


###Slōka 3###


    इदं त्विदानीं संपश्य केनोपायेन मन्थरे ।
    भरतः प्राप्नुयाद्राज्यं न तु रामः कथंचन॥२-९-३॥


###Slōka 4###


    एवमुक्ता तया देव्या मन्थरा पापदर्शिनी ।
    रामार्थमुपहिंसन्ती कैकेयीमिदमब्रवीत् ॥२-९-४॥


###Slōka 5###


    हन्तेदानीं प्रवक्ष्यामि कैकेयि श्रूयतां च मे ।
    यथा ते भरतो राज्यं पुत्रः प्राप्स्यति केवलम् ॥२-९-५॥


###Slōka 6###


    किं न स्मरसि कैकेयि स्मरन्ती वा निगूहसे ।
    यदुच्यमानमात्मार्थं मत्तस्त्वं श्रोतुमिच्छसि ॥२-९-६॥


###Slōka 7###


    मयोच्यमानं यदि ते श्रोतुं च्छ्न्दो विलासिनि ।
    श्रूयतामभिधास्यामि श्रुत्वा चैतद् विधीयताम् ॥२-९-७॥


###Slōka 8###


    श्रुत्वैवं वचनं तस्या मन्थरायास्तु कैकयि ।
    किंचिदुत्थाय शयनात्स्वास्तीर्णादिदमब्रवीत् ॥२-९-८॥


###Slōka 9###


    कथय त्वं ममोपायं केनोपायेन मन्थरे ।
    भरतः प्राप्नुयाद्रज्यं न तु रामः कथंचन ॥२-९-९॥


###Slōka 10###


    एवमुक्ता तया देव्या मन्थरा पापदर्शिनी ।
    रामार्थमुपहिंसन्ती कुब्जा वचनमब्रवीत् ॥२-९-१०॥


###Slōka 11###


    तव दैवासुरे युद्धे सहराजर्षिभिः पतिः ।
    अगच्छत्त्वामुपादाय देवराजस्य साह्यकृत् ॥२-९-११॥


###Slōka 12###


    दिशमास्थाय वै देवि दक्षिणां दण्डकान् प्रति ।
    वैजयन्तमिति क्यातं पुरं यत्र तिमिध्वजः ॥२-९-१२॥


###Slōka 13###


    स शम्बर इति ख्यातः शतमायो महासुरः ।
    ददौ शक्रस्य संग्रामं देवसङिघैरनिर्जितः ॥२-९-१३॥


###Slōka 14###


    तस्मिन् महति संग्रामे पुरुषान् क्षतविक्षतान् ।
    रात्रौ प्रसुप्तान् घ्नन्ति स्म तरसासाद्य राक्षसाः ॥२-९-१४॥


###Slōka 15###


    तत्राकरोन्महायुद्धं राजा दशरथ स्तदा ।
    असुरैश्च महाबाहुः शस्त्रैश्च शकलीकृतः ॥२-९-१५॥


###Slōka 16###


    अपवाह्य त्वया देवि संग्रामान्नष्टचेतनः ।
    तत्रपि विक्षतः शस्रैः पतिस्ते रक्षितस्त्वया ॥२-९-१६॥


###Slōka 17###


    तुष्टेन तेन दत्तौ ते द्वौ वरौ शुभदर्शने ।
    सत्वयोक्तः पतिर्देवि यदेच्छेयं तदा वरौ ॥२-९-१७॥


###Slōka 18###


    गृह्णीयामिति तत्तन तधेत्युक्तं महात्मना ।
    अनभिज्ञा ह्यहं देवि त्वयैव कथिता पुरा ॥२-९-१८॥


###Slōka 19###


    कथैषा तव तु स्नेहान्मनसा धार्यते मया ।
    रामाभिषेकसंभारान्निगृह्य विनिवर्तय ॥२-९-१९॥


###Slōka 20###


    तौ वरौ याच भर्तारं भरतस्याभिषेचनम् ।
    प्रव्राजनं तु रामस्य त्वं वर्षाणि चतुर्दश ॥२-९-२०॥


###Slōka 21###


    चतुर्दश हि वर्षाणिरामे प्रव्राजिते वनम् ।
    प्रजाभावगतस्नेहः स्थिरः पुत्रो भविष्यति ॥२-९-२१॥


###Slōka 22###


    क्रोधागारं प्रविश्याद्य कृद्द्धेवाश्वपतेः सुते ।
    शेष्वानन्तर्हितायां त्वं भूमौ मलिनवासिनी ॥२-९-२२॥


###Slōka 23###


    मास्मैनं प्रत्युदीक्षेथा माचैन मभिभाषथाः ।
    रुदन्ती चापि तं दृष्ट्वा जगत्यां शोकलालसा ॥२-९-२३॥


###Slōka 24###


    दयिता त्वं सदा भर्तुरत्र मे नास्ति संशयः ।
    त्वत्कृते स महाराजो विशेदपि हुताशनम् ॥२-९-२४॥


###Slōka 25###


    न त्वां क्रोधयितुं शक्तोन क्रुद्धां प्रत्युदीक्षितुम्।
    तव प्रियार्थं राजा हि प्राणानपि परित्यजेत् ॥२-९-२५॥


###Slōka 26###


    न ह्यतिक्रमितुं शक्तस्तव वाक्यं महीपतिः ।
    मन्दस्वभावे बुद्ध्यस्व सौभाग्यबलमात्मनः ॥२-९-२६॥


###Slōka 27###


    मणिमुक्तं सुवर्णानि रत्नानि विविधानि च ।
    दद्याद्धशरथो राजा मा स्म तेषु मनः कृथाः ॥२-९-२७॥


###Slōka 28###


    यौ तौ दैवासुरे युद्धे वरौ द्शरथोऽददात् ।
    तौ स्मारय महाभागे सोऽर्थो मात्वामतिक्रमेत् ॥२-९-२८॥


###Slōka 29###


    यदा तु ते वरं दद्यात्स्वयमुत्थाप्य राघवः ।
    व्यवस्थाप्य महाराजं तमिमं वृणुया वरम् ॥२-९-२९॥


###Slōka 30###


    रामं प्रव्राजयारण्ये नव वर्षाणि पञ्च च ।
    भरतः क्रियतां राजा पृथिव्याः पार्थिवर्षभ ॥२-९-३०॥


###Slōka 31###


    चतुर्दश हि वर्षाणि रामे प्रव्राजिते वन्म् ।
    रूढश्च कृतमूलश्च शेषं स्थास्यति ते सुतः ॥२-९-३१॥


###Slōka 32###


    रामप्रव्राजनं चैव देवि याचस्व तं वरम् ।
    एवं सिद्ध्यन्ति पुत्रस्य सर्वार्थास्तव भामिनि ॥२-९-३२॥


###Slōka 33###


    एवं प्रव्राजितश्चैव रामोऽरामो भविष्यति ।
    भरतश्च हतामित्रस्तव राजा भविष्यति ॥२-९-३३॥


###Slōka 34###


    येन कालेन रामश्च वनात्प्रत्यागमिष्यति ।
    तेन कालेन पुत्रस्ते कृतमूलो भविष्यति ॥२-९-३४॥


###Slōka 35###


    सुगृहीतमनुष्यश्च सुहृद्भिः सार्धमात्मवान् ।
    प्राप्तकालं नु मन्येऽहं राजानं वीतसाध्वसा ॥२-९-३५॥


###Slōka 36###


    रामाभिषेकसंकल्पान्निगृह्य विनिवर्तय ।
    अनर्थमर्थरूपेण ग्राहिता सा ततस्तया ॥२-९-३६॥


###Slōka 37###


    हृष्टा प्रतीता कैकेयी मन्थरामिदमब्रवीत् ।
    सा हि वाक्येन कुब्जायाः किशोरीवोत्पथं गता ।कैकेयी विस्मयं प्राप्ता परं परमदर्शना ॥२-९-३७॥


###Slōka 38###


    कुब्जे त्वां नाभिजानामि श्रेष्ठां श्रेष्ह्ठभिधायिनीम् ।
    पृथिव्यामसि कुब्जानामुत्तमा बुद्धिनिर्णये ॥२-९-३८॥


###Slōka 39###


    त्वमेव तु ममार्थेषु नित्ययुक्ता हितैषिणी ॥२-९-३९॥


###Slōka 40###


    नाहं समवबुद्ध्येयं कुब्जे राज्ञश्चिकीर्षितम् ।
    सन्ति दुःसंस्थिताः कुब्जा वक्राः परमदारुणाः ॥२-९-४०॥


###Slōka 41###


    त्वं पद्ममिव वातेन सन्नता प्रियदर्शना ।
    उरस्तेऽभिनिविष्टं वै यावत् स्कन्धात्समुन्नतम् ॥२-९-४१॥


###Slōka 42###


    अधस्ताच्चोदरं शातं सुनाभमिव लज्जितम् ।
    परिपूर्णं तु जघनं सुपीनौ च पयोधरौ ॥२-९-४२॥


###Slōka 43###


    विमलेन्दुसमं वक्त्रमहो राजसि मन्थरे ।
    जघनं तव निर्घुष्टं रशनादामशोभितम् ॥२-९-४३॥


###Slōka 44###


    जङघे भ्^इशमुपन्यस्ते पादौ चाप्यायतावुभौ ।
    त्वमायताभ्यां सक्थिभ्यां मन्थरे क्षौमवासिनी ।अग्रतो मम गच्छन्ती राजहंसेव भाससे॥२-९-४४॥


###Slōka 45###


    आसन्याः शम्बरे मायाः सहस्रमसुराधिपे ॥२-९-४५॥


###Slōka 46###


    सर्वास्त्वयि निविष्टास्ता भूयश्चान्याः सहस्रशः ।
    तवेदं स्थगु यद्दीर्घं रथघोणमिवायतम् ॥२-९-४६॥


###Slōka 47###


    मतयः क्षत्रविद्याश्च मायाश्चात्र वसन्ति ते ।
    अत्रते प्रतिमोक्ष्यामि मालां कुब्जे हिरण्मयीम् ॥२-९-४७॥


###Slōka 48###


    अभिषिक्ते च भरते राघवे च वनं गते ।
    जात्येन च सुवर्णेन सुविष्टप्तेन मन्थरे ॥२-९-४८॥


###Slōka 49###


    लब्धार्था च प्रतीता च लेपयिष्यामि ते स्थगु ।
    मुखे च तिलकं चित्रं जातरूपमयं शुभम् ॥२-९-४९॥


###Slōka 50###


    कारयिष्यामि ते कुब्जे शुभान्यभरणानि च।
    परिधाय शुभे वस्त्रे देवतेव चरिष्यसि ॥२-९-५०॥


###Slōka 51###


    चंद्रमाह्वयमानेन मुखेनाप्रतिमानना।
    गमिष्यसि गतिं मुख्यांगर्वयन्ती द्विषज्जने ॥२-९-५१॥


###Slōka 52###


    तवापि कुब्जायाः सर्वाभरणभूषिताः ।
    पादौ परिचरिष्यन्ति यथैव त्वं सदा मम ॥२-९-५२॥


###Slōka 53###


    इति प्रशस्यमाना सा कैकेयीमिदमब्रवीत् ।
    शयानां शयने शुभ्रे वेद्यामग्निशिखामिव ॥२-९-५३॥


###Slōka 54###


    गतोदके सेतुबन्दो न कल्याणि विधीयते ।
    उत्तिष्ठ कुरु कल्याणं राजानमसुदर्शय॥२-९-५४॥


###Slōka 55###


    तथा प्रोत्साहिता देवी गता मन्थरया सह ।
    क्रोधागारं विशालाक्षी सौभाग्यमदगर्विता ॥२-९-५५॥


###Slōka 56###


    अनेकशतसाहस्रं मुक्ताहारं वराङ्गना ।
    अवमुच्य वराराणि शुभान्याभरणानि च ॥२-९-५६॥


###Slōka 57###


    ततो हेमोपमा तत्र कुब्जावाक्यवशंगता ।
    संविश्य भूमौ कैकेयी मन्थरामिदमब्रवीत् ॥२-९-५७॥


###Slōka 58###


    इह वा मां मृतां कुब्जे णृपायावेदयिष्यसि ।
    वनं तु राघवे प्राप्तेभरतः प्राप्स्यति क्षितिम्॥२-९-५८॥


###Slōka 59###


    न सुवर्णेन मे ह्यर्थो न रत्नैर्न च भूषणैः ।
    एष मे जीवितस्यान्तो रामो यद्यभिषिच्यते ॥२-९-५९॥


###Slōka 60###


    अथो पुनस्तां महिषीं महीक्षितो ।
    वचोभिरत्यर्थ महापराक्रमैः ।उवाच कुब्जा भरतस्य मातरं ।हितं वचो राममुपेत्य चाहितम् ॥२-९-६०॥


###Slōka 61###


    प्रपत्स्यते राज्यमिदं हि राघवो ।
    यदि ध्रुवं त्वं स सुता च तप्स्यसे ।अतो हि कल्याणि यतस्व तत्तथा ।यथा सुतस्ते भरतोऽभिषेक्ष्यते ॥२-९-६१॥


###Slōka 62###


    तथातिविद्धा महिषि तु कुब्जया ।
    समाहता वागिषुभिर्मुहुर्मुहुः ।विधाय हस्तौ हृदयेऽतिविस्मिता ।श्शंस कुब्जां कुपिता पुनः पुनः ॥२-९-६२॥


###Slōka 63###


    यमस्य वा मां विषयं गतामितो ।
    निशाम्य कुब्जे प्रतिवेदयिष्यसि ।वनं गते वा सुचिराय राघवे ।समृद्धकामो भरतो भविष्यति ॥२-९-६३॥


###Slōka 64###


    अहं हि वै नास्तरणानि न स्रजो ।
    न चन्दनं नाञ्जनपानभोजनम् ।न किंचिदिच्छामि न चेह जीवितं ।न चेदितो गच्छति राघवो वनम् ॥२-९-६४॥


###Slōka 65###


    अथैतदुक्त्वा वचनं सुदारुणं ।
    न्धाय सर्वाभरणानि भामिनी ।असंवृतामास्तरणेन मेदिनीं ।तदाधिशिश्ये पतितेव किन्नरी ॥२-९-६५॥


###Slōka 66###


    उदीर्णसंरम्भतमोवृतानना ।
    तदावमुक्तोत्तममूल्यभूषणा ।नरेन्द्रपत्नी विमना बभूव सा ।तमोवृता द्यौरिव मग्नतारका ॥२-९-६६॥


