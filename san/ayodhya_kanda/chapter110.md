अयोध्याकाण्डम्
===============================


## Chapter 110  / सर्गः ११०##


###Slōka 1 / श्लोक १###


    क्रुद्धमाज्ञाय रामं तं वसिष्ठ: प्रत्युवाच ह ।
    जाबालिरपि जानीते लोकस्यास्य गतागतिम् ॥ २.११०.१॥


###Slōka 2 / श्लोक २###


    निवर्त्तयितुकामस्तु त्वामेतद्वाक्यमुक्तवान् ।
    इमां लोकसमुत्पत्तिं लोकनाथ निबोध मे ॥ २.११०.२॥


###Slōka 3 / श्लोक ३###


    सर्वं सलिलमेवासीत् पृथिवी यत्र निर्मिता ।
    तत: समभवद्ब्रह्मा स्वयम्भूर्दैवतै: सह ।स वराहस्ततो भूत्वा प्रोज्जहार वसुन्धराम् ॥ २.११०.३॥


###Slōka 4 / श्लोक ४###


    असृजच्च जगत् सर्वं सह पुत्रै: कृतात्मभि: ।
    आकाशप्रभवो ब्रह्मा शाश्वतो नित्य अव्यय: ॥ २.११०.४॥


###Slōka 5 / श्लोक ५###


    तस्मान्मरीचि: संजज्ञे मरीचे: काश्यप: सुत: ॥ २.११०.५॥


###Slōka 6 / श्लोक ६###


    विवस्वान् काश्यपाज्जज्ञे मनुर्वैवस्वतस्सुत: ।
    स तु प्रजापति: पूर्वमिक्ष्वाकुस्तु मनो: सुत: ॥ २.११०.६॥


###Slōka 7 / श्लोक ७###


    यस्येयं प्रथमं दत्ता समृद्धा मनुना मही ।
    तमिक्ष्वाकुमयोध्यायां राजानं विद्धि पूर्वकम् ॥ २.११०.७॥


###Slōka 8 / श्लोक ८###


    इक्ष्वाकोस्तु सुत: श्रीमान् कुक्षिरेवेति विश्रुत: ।
    कुक्षेरथात्मजो ऺवीरो विकुक्षिरुदपद्यत ॥ २.११०.८॥


###Slōka 9 / श्लोक ९###


    विकुक्षेस्तु महातेजा बाण: पुत्र: प्रतापवान् ।
    बाणस्य तु महाबाहुरनरण्यो महायशा: ॥ २.११०.९॥


###Slōka 10 / श्लोक १०###


    नानावृष्टिर्बभूवास्मिन्न दुर्भिक्षं सतां वरे ।
    अनरण्ये महाराजे तस्करो नापि कश्चन ॥ २.११०.१०॥


###Slōka 11 / श्लोक ११###


    अनरण्यान्महाबाहु: पृथू राजा बभूव ह ।
    तस्मात् पृथोर्महाराजस्त्रिशङ्कुरुदपद्यत ।स सत्यवचनाद्वीर: सशरीरो दिवङ्गत: ॥ २.११०.११॥


###Slōka 12 / श्लोक १२###


    त्रिशङ्कोरभवत्सूनुर्धुन्धुमारो महायशा: ।
    धुन्धुमारो महातेजा युवनाश्वो व्यजायत ॥ २.११०.१२॥


###Slōka 13 / श्लोक १३###


    युवनाश्वसुत: श्रीमान् मान्धाता समपद्यत ।
    मान्धातुस्तु महातेजा: सुसन्धिरुदपद्यत ॥ २.११०.१३॥


###Slōka 14 / श्लोक १४###


    सुसन्धेरपि पुत्रौ द्वौ ध्रुवसन्धि: प्रसेनजित् ।
    यशस्वी ध्रुवसन्धेस्तु भरतो रिपुसूदन: ॥ २.११०.१४॥


###Slōka 15 / श्लोक १५###


    भरतात्तु महाबाहोरसितो नाम जायत ।
    यस्यैते प्रतिराजान उदपद्यन्त शत्रव: ।हैहयास्तालजङ्घाश्च शूराश्च शशिबिन्दव: ॥ २.११०.१५॥


###Slōka 16 / श्लोक १६###


    तांस्तु सर्वान् प्रतिव्यूह्य युद्धे राजा प्रवासित: ।
    स च शैलवरे रम्ये बभूवाभिरतो मुनि: ॥ २.११०.१६॥


###Slōka 17 / श्लोक १७###


    द्वे चास्य भार्ये गर्भिण्यौ बभूवतुरिति श्रुति: ।
    एका गर्भविनाशाय सपत्न्यै सगरं ददौ ॥ २.११०.१७॥


###Slōka 18 / श्लोक १८###


    भार्गवश्च्यवनो नाम हिमवन्तमुपाश्रित: ।
    तमृषिं समुपागम्य कालिन्दी त्वभ्यवादयत् ॥ २.११०.१८॥


###Slōka 19 / श्लोक १९###


    स तामभ्यवदद्विप्रो वरेप्सुं पुत्रजन्मनि ।
    पुत्रस्ते भविता देवि महात्मा लोकविश्रुत: ।धार्मिकश्च सुशीलश्च वंशकर्त्ता ऽरिसूदन: ॥ २.११०.१९॥


###Slōka 20 / श्लोक २०###


    कृत्वा प्रदक्षिणं हृष्टा मुनिं तमनुमान्य च ।
    पद्मपत्रसमानाक्षं पद्मगर्भसमप्रभम् ।तत: सा गृहमागम्य देवी पुत्रं व्यजायत ॥ २.११०.२०॥


###Slōka 21 / श्लोक २१###


    सपत्न्या तु गरस्तस्यै दत्तो गर्भजिघांसया ।
    गरेण सह तेनैव जात: स सगरो ऽभवत् ॥ २.११०.२१॥


###Slōka 22 / श्लोक २२###


    स राजा सगरो नाम य: समुद्रमखानयत् ।
    इष्ट्वा पर्वणि वेगेन त्रासयन्तमिमा: प्रजा: ॥ २.११०.२२॥


###Slōka 23 / श्लोक २३###


    असमञ्जस्तु पुत्रोभूत् सगरस्येति न: श्रुतम् ।
    जीवन्नेव स पित्रा तु निरस्त: पापकर्मकृत् ॥ २.११०.२३॥


###Slōka 24 / श्लोक २४###


    अंशुमानपि पुत्रो ऽभूदसमञ्जस्य वीर्य्यवान् ।
    दिलीपों ऽशुमत: पुत्रो दिलीपस्य भगीरथ: ॥ २.११०.२४॥


###Slōka 25 / श्लोक २५###


    भगीरथात् ककुत्स्थस्तु काकुत्स्था येन विश्रुता: ।
    ककुत्स्थस्य च पुत्रो ऽभूद्रघुर्येन तु राघवा: ॥ २.११०.२५॥


###Slōka 26 / श्लोक २६###


    रघोस्तु पुत्रस्तेजस्वी प्रवृद्ध: पुरुषादक: ।
    कल्माषपाद: सौदास इत्येवं प्रथितो भुवि ॥ २.११०.२६॥


###Slōka 27 / श्लोक २७###


    कल्माषपादपुत्रो ऽभूच्छङ्खणस्त्विति विश्रुत: ।
    यस्तु तद्वीर्यमासाद्य सहसैन्यो व्यनीनशत् ॥ २.११०.२७॥


###Slōka 28 / श्लोक २८###


    शङ्खणस्य च पुत्रो ऽभूच्छूर: श्रीमान् सुदर्शन: ।
    सुदर्शनस्याग्निवर्ण अग्निवर्णस्य शीघ्रग: ॥ २.११०.२८॥


###Slōka 29 / श्लोक २९###


    शीघ्रगस्य मरु: पुत्रो मरो: पुत्र: प्रशुश्रुक: ।
    प्रशुश्रुकस्य पुत्रो ऽभूदम्बरीषो महाद्युति: ॥ २.११०.२९॥


###Slōka 30 / श्लोक ३०###


    अम्बरीषस्य पुत्रो ऽभून्नहुष: सत्यविक्रम: ।
    नहुषस्य च नाभाग: पुत्र: परमधार्मिक: ॥ २.११०.३०॥


###Slōka 31 / श्लोक ३१###


    अजश्च सुव्रतश्चैव नाभागस्य सुतावुभौ ।
    अजस्य चैव धर्मात्मा राजा दशरथ: सुत: ॥ २.११०.३१॥


###Slōka 32 / श्लोक ३२###


    तस्य ज्येष्ठो ऽसि दायादो राम इत्यभिविश्रुत: ।
    तद्गृहाण स्वकं राज्यमवेक्षस्व जनं नृप ॥ २.११०.३२॥


###Slōka 33 / श्लोक ३३###


    इक्ष्वाकूणां हि सर्वेषां राजा भवति पूर्वज: ।
    पूर्वजे नावर: पुत्रो ज्येष्ठो राज्ये ऽभिषिच्यते ॥ २.११०.३३॥


###Slōka 34 / श्लोक ३४###


    स राघवाणां कुलधर्ममात्मन: सनातनं नाद्य विहन्तुमर्हसि ।
    प्रभूतरत्नामनुशाधि मेदिनीं प्रभूतराष्ट्रां पितृवन्महायश: ॥ २.११०.३४ ॥


