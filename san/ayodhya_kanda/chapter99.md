अयोध्याकाण्डम्
===============================


## Chapter 99  / सर्गः ९९##


###Slōka 1 / श्लोक १###


    निविष्टायां तु सेनायामुत्सुको भरतस्तदा।
    जगाम भ्रातरं द्रष्टुं शत्रुध्नमनुदर्शयन् ॥ २.९९.१॥


###Slōka 2 / श्लोक २###


    ऋषिं वसिष्ठं सन्दिश्य मातऽर्मे शीघ्रमानय।
    इति त्वरितमग्रे स जगाम गुरुवत्सल: ॥ २.९९.२॥


###Slōka 3 / श्लोक ३###


    सुमन्त्रस्त्वपि शत्रुघ्नमदूरादन्वपद्यत।
    रामदर्शनजस्तर्षो भरतस्येव तस्य च ॥ २.९९.३॥


###Slōka 4 / श्लोक ४###


    गच्छन्नेवाथ भरतस्तापसालयसंस्थिताम्।
    भ्रातु: पर्णकुटीं श्रीमानुटजं च ददर्श ह ॥ २.९९.४॥


###Slōka 5 / श्लोक ५###


    शालायास्त्वग्रतस्तस्या ददर्श भरतस्तदा।
    काष्ठानि चावभग्नानि पुष्पाण्युपचितानि च ॥ २.९९.५॥


###Slōka 6 / श्लोक ६###


    सलक्ष्मणस्य रामस्य ददर्शाश्रममीयुष:।
    कृतं वृक्षेष्वभिज्ञानं कुशचीरै: क्वचित् क्वचित् ॥ २.९९.६॥


###Slōka 7 / श्लोक ७###


    ददर्श च वने तस्मिन् महत: सञ्चयान् कृतान्।
    मृगाणां महिषाणां च कऺरीषै: शीतकारणात् ॥ २.९९.७॥


###Slōka 8 / श्लोक ८###


    गच्छन्नेव महाबाहुर्द्युतिमान् भरतस्तदा।
    शत्रुघ्नं चाब्रवीद्धृष्टस्तानमात्यांश्च सर्वश: ॥ २.९९.८॥


###Slōka 9 / श्लोक ९###


    मन्ये प्राप्ता: स्म तं देशं भरद्वाजो यमब्रवीत्।
    नातिदूरे हि मन्येऽहं नदीं मन्दाकिनीमित: ॥ २.९९.९॥


###Slōka 10 / श्लोक १०###


    उच्चैर्बद्धानि चीराणि लक्ष्मणेन भवेदयम्।
    अभिज्ञानकृत: पन्था विकाले गन्तुमिच्छता ॥ २.९९.१०॥


###Slōka 11 / श्लोक ११###


    इदं चोदात्तदन्तानां कुञ्जराणां तरस्विनाम्।
    शैलपार्श्वे परिक्रान्तमन्योन्यमभिगर्जताम् ॥ २.९९.११॥


###Slōka 12 / श्लोक १२###


    यमेवाधातुमिच्छन्ति तापसा: सततं वने।
    तस्यासौ दृश्यते धूम: सङ्कुल: कृष्णवर्त्मन: ॥ २.९९.१२॥


###Slōka 13 / श्लोक १३###


    अत्राहं पुरुषव्याघ्रं गुरुसंस्कारकारिणम्।
    आर्यं द्रक्ष्यामि संहृष्टो महर्षिमिव राघवम् ॥ २.९९.१३॥


###Slōka 14 / श्लोक १४###


    अथ गत्वा मुहूर्तं तु चित्रकूटं स राघव:।
    मन्दाकिनीमनुप्राप्तस्तं जनं चेदमब्रवीत् ॥ २.९९.१४॥


###Slōka 15 / श्लोक १५###


    जगत्यां पुरुषव्याघ्र आस्ते वीरासने रत:।
    जनेन्द्रो निर्जनं प्राप्य धिङ्मे जन्म सजीवितम् ॥ २.९९.१५॥


###Slōka 16 / श्लोक १६###


    मत्कृते व्यसनं प्राप्तो लोकनाथो महाद्युति:।
    सर्वान् कामान् परित्यज्य वने वसति राघव: ॥ २.९९.१६॥


###Slōka 17 / श्लोक १७###


    इति लोकसमाक्रुष्ट: पादेष्वद्य प्रसादयन्।
    रामस्य निपतिष्यामि सीताया लक्ष्मणस्य च ॥ २.९९.१७॥


###Slōka 18 / श्लोक १८###


    एवं स विलपंस्तस्मिन् वने दशरथात्मज:।
    ददर्श महतीं पुण्यां पर्णशालां मनोरमाम् ॥ २.९९.१८॥


###Slōka 19 / श्लोक १९###


    सालतालाश्वकर्णानां पर्णैर्बहुभिरावृताम्।
    विशालां मृदुभिस्तीर्णां कुशैर्वेदिमिवाध्वरे ॥ २.९९.१९॥


###Slōka 20 / श्लोक २०###


    शक्रायुधनिकाशैश्च कार्मुकैर्भारसाधनै:।
    रुक्मपृष्टष्ठैर्महासारै: शोभितां शत्रुबाधकै: ॥ २.९९.२०॥


###Slōka 21 / श्लोक २१###


    अर्करश्मिप्रतीकाशैर्घोरैस्तूणीगतै: शरै:।
    शोभितां दीप्तवदनै: सर्प्पैर्भोगवतीमिव ॥ २.९९.२१॥


###Slōka 22 / श्लोक २२###


    महारजतवासोभ्यामसिभ्यां च विराजिताम्।
    रुक्मबिन्दुविचित्राभ्यां चर्मभ्यां चापि शोभिताम् ॥ २.९९.२२॥


###Slōka 23 / श्लोक २३###


    गोधाङ्गुलित्रैरासक्तैश्चित्रै: काञ्चनभूषितै:।
    अरिसङ्घैरनाधृष्यां मृगै: सिंहगुहामिव ॥ २.९९.२३॥


###Slōka 24 / श्लोक २४###


    प्रागुदक्प्रवणां वेदिं विशालां दीप्तपावकाम्।
    ददर्श भरतस्तत्र पुण्यां रामनिवेशने ॥ २.९९.२४॥


###Slōka 25 / श्लोक २५###


    निरीक्ष्य स मुहूर्त्तं तु ददर्श भरतो गुरम्।
    उटजे राममासीनं जटामण्डलधारिणम् ॥ २.९९.२५॥


###Slōka 26 / श्लोक २६###


    तं तु कृष्णाजिनधरं चीरवल्कलवाससम्।
    ददर्श राममासीनमभित: पावकोपमम् ॥ २.९९.२६॥


###Slōka 27 / श्लोक २७###


    सिंहस्कन्धं महाबाहुं पुण्डरीकनिभेक्षणम्।
    पृथिव्या: सागरान्ताया भर्त्तारं धर्मचारिणम् ॥ २.९९.२७॥


###Slōka 28 / श्लोक २८###


    उपविष्टं महाबाहुं ब्रह्माणमिव शाश्वतम्।
    स्थण्डिले दर्भसंस्तीर्णे सीतया लक्ष्मणेन च ॥ २.९९.२८॥


###Slōka 29 / श्लोक २९###


    तं दृष्ट्वा भरत: श्रीमान् दु:खशोकपरिप्लुत:।
    अभ्यधावत धर्मात्मा भरत: कैकयीसुत: ॥ २.९९.२९॥


###Slōka 30 / श्लोक ३०###


    दृष्ट्वैव विललापार्त्तो बाष्पसन्दिग्धया गिरा।
    अशक्नुवन् धारयितुं धैर्याद्वचनमब्रवीत् ॥ २.९९.३०॥


###Slōka 31 / श्लोक ३१###


    य: संसदि प्रकृतिभिर्भवेद्युक्त उपासितुम्।
    वन्यैर्मृगैरुपासीन: सोऽयमास्ते ममाग्रज: ॥ २.९९.३१॥


###Slōka 32 / श्लोक ३२###


    वासोभिर्बहुसाहस्रैर्यो महात्मा पुरोचित:।
    मृगाजिने सोऽयमिह प्रवस्ते धर्ममाचरन् ॥ २.९९.३२॥


###Slōka 33 / श्लोक ३३###


    अधारयद्यो विविधाश्चित्रा: सुमनसस्तदा सोऽयं जटाभारमिमं वहते राघव: कथम् ॥ २.९९.३३॥


###Slōka 34 / श्लोक ३४###


    यस्य यज्ञैर्यथोद्दिष्टैर्युक्तो धर्मस्य सञ्चय:।
    शरीरक्लेशसम्भूतं स धर्मं परिमार्गते ॥ २.९९.३४॥


###Slōka 35 / श्लोक ३५###


    चन्दनेन महार्हेण यस्याङ्गमुपसेवितम्।
    मलेन तस्याङ्गमिदं कथमार्यस्य सेव्यते ॥ २.९९.३५॥


###Slōka 36 / श्लोक ३६###


    मन्निमित्तमिदं दु:खं प्राप्तो राम: सुखोचित:।
    धिग्जीवितं नृशंसस्य मम लोकविगर्हितम् ॥ २.९९.३६॥


###Slōka 37 / श्लोक ३७###


    इत्येवं विलपन् दीन: प्रस्विन्नमुखपङ्कज:।
    पादावप्राप्य रामस्य पपात भरतो रुदन् ॥ २.९९.३७॥


###Slōka 38 / श्लोक ३८###


    दु:खाभितप्तो भरतो राजपुत्रो महाबल:।
    उक्त्वार्येति सकृद्दीनं पुनर्नोवाच किञ्चन ॥ २.९९.३८॥


###Slōka 39 / श्लोक ३९###


    बाष्पापिहितकण्ठश्च प्रेक्ष्य रामं यशस्विनम्।
    आर्येत्येवाथ संक्रुश्य व्याहर्त्तुं नाशकत्तदा ॥ २.९९.३९॥


###Slōka 40 / श्लोक ४०###


    शत्रुघ्नश्चापि रामस्य ववन्दे चरणौ रुदन्।
    तावुभौ स समालिङ्ग्य रामश्चाश्रूण्यवर्त्तयत् ॥ २.९९.४०॥


###Slōka 41 / श्लोक ४१###


    तत: सुमन्त्रेण गुहेन चैव समीयतू राजसुतावरण्ये।
    दिवाकरश्चैव निशाकरश्च यथाम्बरे शुक्रबृहस्पतिभ्याम् ॥ २.९९.४१॥


###Slōka 42 / श्लोक ४२###


    तान् पार्थिवान् वारणयूथपाभान् समागतांस्तत्र महत्यरण्ये।
    वनौकसस्तेऽपि समीक्ष्य सर्वेप्यश्रूण्यमुञ्चन् प्रविहाय हर्षम् ॥ २.९९.४२ ॥


