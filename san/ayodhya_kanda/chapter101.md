अयोध्याकाण्डम्
===============================


## Chapter 101  / सर्गः १०१##


###Slōka 1###


    रामस्य वचनं श्रुत्वा भरत: प्रत्युवाच ह ।
    किं मे धर्माद्विहीनस्य राजधर्म: करिष्यति ॥ २.१०१.१॥


###Slōka 2###


    शाश्वतो ऽयं सदा धर्म्म: स्थितो ऽस्मासु नरर्षभ ।
    ज्येष्ठपुत्रे स्थिते राजन्न कनीयान् नृपो भवेत् ॥ २.१०१.२॥


###Slōka 3###


    स समृद्धां मया सार्द्धमयोध्यां गच्छ राघव ।
    अभिषेचय चात्मानं कुलस्यास्य भवाय न: ॥ २.१०१.३॥


###Slōka 4###


    राजानं मानुषं प्राहुर्देवत्वे स मतो मम ।
    यस्य धर्मार्थसहितं वृत्तमाहुरमानुषम् ॥ २.१०१.४॥


###Slōka 5###


    केकयस्थे च मयि तु त्वयि चारण्यमाश्रिते ।
    दिवमार्यो गतो राजा यायजूक: सतां मत: ॥ २.१०१.५॥


###Slōka 6###


    निष्क्रान्तमात्रे भवति सहसीते सलक्ष्मणे ।
    दु:खशोकाभिभूतस्तु राजा त्रिदिवमभ्यगात् ॥ २.१०१.६॥


###Slōka 7###


    उत्तिष्ठ पुरुषव्याघ्र क्रियतामुदकं पितु: ।
    ऺअहं चायं च शत्रुघ्न: पूर्वमेव कृतोदकौ ॥ २.१०१.७॥


###Slōka 8###


    प्रियेण खलु दत्तं हि पितृलोकेषु राघव ।
    अक्षय्यं भवतीत्याहुर्भवांश्चैव पितु: प्रिय: ॥ २.१०१.८॥


###Slōka 9###


    त्वामेव शोचंस्तव दर्शनेप्सुस्त्वय्येव सक्तामनिवर्त्य बुद्धिम् ।
    त्वया विहीनस्तव शोकरुग्णस्त्वां संस्मरन्नस्तमित: पिता ते ॥ २.१०१.९ ॥


