अयोध्याकाण्डम्
===============================


## Chapter 106  / सर्गः १०६##


###Slōka 1 / श्लोक १###


    एवमुक्त्वा तु विरते रामे वचनमर्थवत् ।
    ततो मन्दाकिनीतीरे रामं प्रकृतिवत्सलम् ।उवाच भरतश्चित्रं धार्मिको धार्मिकं वच: ॥ २.१०६.१॥


###Slōka 2 / श्लोक २###


    को हि स्यादीदृशो लोके यादृशस्त्वमरिन्दम ।
    न त्वां प्रव्यथयेद्दु:खं प्रीतिर्वा न प्रहर्षयेत् ॥ २.१०६.२॥


###Slōka 3 / श्लोक ३###


    सम्मतश्चासि वृद्धानां तांश्च पृच्छसि संशयान् ॥ २.१०६.३॥


###Slōka 4 / श्लोक ४###


    यथा मृतस्तथा जीवन् यथा ऽसति तथा सति ।
    यस्यैष बुद्धिलाभ: स्यात्परितप्येत केन स: ॥ २.१०६.४॥


###Slōka 5 / श्लोक ५###


    परावरज्ञो यश्च स्यात्तथा त्वं मनुजाधिप ।
    स एवं व्यसनं प्राप्य न विषीदितुमर्हति ॥ २.१०६.५॥


###Slōka 6 / श्लोक ६###


    अमरोपम सत्त्वस्त्वं महात्मा सत्यसङ्गर: ।
    सर्वज्ञ: सर्वदर्शी च बुद्धिमांश्चासि राघव ॥ २.१०६.६॥


###Slōka 7 / श्लोक ७###


    न त्वामेवङ्गुणैर्युक्तं प्रभवाभवकोविदम् ।
    अविषह्यतमं दु:खमासादयितुमर्हति ॥ २.१०६.७॥


###Slōka 8 / श्लोक ८###


    प्रोषिते मयि यत्पापं मात्रा मत्कारणात्कृतम् ।
    क्षुद्रया तदनिष्टं मे प्रसीदतु भवान्मम ॥ २.१०६.८॥


###Slōka 9 / श्लोक ९###


    धर्मबन्धेन बद्धो ऽस्मि तेनेमां नेह मातरम् ।
    हन्मि तीव्रेण दण्डेन दण्डार्हां पापकारिणीम् ॥ २.१०६.९॥


###Slōka 10 / श्लोक १०###


    कथं दशरथाज्जात: शुद्धाभिजनकर्मण: ।
    जानन् धर्ममधर्मिष्ठं कुर्य्यां कर्म जुगुप्सितम् ॥ २.१०६.१०॥


###Slōka 11 / श्लोक ११###


    गुरु: क्रियावान् वृद्धश्च राजा प्रेत: पितेति च ।
    तातं न परिगर्हेयं दैवतं चेति संसदि ॥ २.१०६.११॥


###Slōka 12 / श्लोक १२###


    को हि धर्मार्थयोर्हीनमीदृशं कर्म किल्बिषम् ।
    स्त्रिया: प्रियं चिकीर्षु: सन् कुर्याद्धर्मज्ञ धर्मवित् ॥ २.१०६.१२॥


###Slōka 13 / श्लोक १३###


    अन्तकाले हि भूतानि मुह्यन्तीति पुराश्रुति: ।
    राज्ञैवं कुर्वता लोके प्रत्यक्षं सा श्रुति: कृता ॥ २.१०६.१३॥


###Slōka 14 / श्लोक १४###


    साध्वर्थमभिसन्धाय ऺक्रोधान्मोहाच्च साहसात् ।
    तातस्य यदतिक्रान्तं प्रत्याहरतु तद्भवान् ॥ २.१०६.१४॥


###Slōka 15 / श्लोक १५###


    पितुरपतनहेतुत्वात्तदेवापत्यत्वेन सम्मतम् ॥ २.१०६.१५॥


###Slōka 16 / श्लोक १६###


    तदपत्यं भवानस्तु मा भवान् दुष्कृतं पितु: ।
    अभिपत्ता कृतं कर्म लोके धीरविगर्हितम् ॥ २.१०६.१६॥


###Slōka 17 / श्लोक १७###


    कैकेयीं मां च तातं च सुहृदो बान्धवांश्च न: ।
    पौरजानपदान् सर्वांस्त्रातु सर्वमिदं भवान् ॥ २.१०६.१७॥


###Slōka 18 / श्लोक १८###


    क्व चारण्यं क्व च क्षात्ऺत्र क्व जटा: क्व च पालनम् ।
    ईदृशं व्याहतं कर्म न भवान् कर्तुमर्हति ॥ २.१०६.१८॥


###Slōka 19 / श्लोक १९###


    एष हि प्रथमो धर्म: क्षत्ऺित्रयस्याभिषेचनम् ।
    येन शक्यं महाप्राज्ञ प्रजानां परिपालनम् ॥ २.१०६.१९॥


###Slōka 20 / श्लोक २०###


    कश्च प्रत्यक्षमुत्सृज्य संशयस्थमलक्षणम् ।
    आयतिस्थं चरेद्धर्मं क्षत्ऺत्रबन्धुरनिश्चितम् ॥ २.१०६.२०॥


###Slōka 21 / श्लोक २१###


    अथ क्लेशजमेव त्वं धर्मं चरितुमिच्छसि ।
    धर्मेण चतुरो वर्णान् पालयन् क्लेशमाप्नुहि ॥ २.१०६.२१॥


###Slōka 22 / श्लोक २२###


    चतुर्णामाश्रमाणां हि गार्हस्थ्यं श्रेष्ठमाश्रमम् ।
    प्राहुर्धर्मज्ञ धर्मज्ञास्तं कथं त्यक्तुमर्हसि ॥ २.१०६.२२॥


###Slōka 23 / श्लोक २३###


    श्रुतेन बाल: स्थानेन जन्मना भवतो ह्यहम् ।
    स कथं पालयिष्यामि भूमिं भवति तिष्ठति ॥ २.१०६.२३॥


###Slōka 24 / श्लोक २४###


    हीनबुद्धिगुणो बालो हीन: स्थानेन चाप्यहम् ।
    भवता च विनाभूतो न वर्त्तयितुमुत्सहे ॥ २.१०६.२४॥


###Slōka 25 / श्लोक २५###


    इदं निखिलमव्यग्रं राज्यं पित्र्यमकण्टकम् ।
    अनुशाधि स्वधर्मेण धर्मज्ञ सह बान्धवै: ॥ २.१०६.२५॥


###Slōka 26 / श्लोक २६###


    इहैव त्वा ऽभिषिञ्चन्तु सर्वा: प्रकृतय: सह ।
    ऋत्विज: सवसिष्ठाश्च मन्त्रवन्मन्त्रकोविदा: ॥ २.१०६.२६॥


###Slōka 27 / श्लोक २७###


    अभिषिक्तस्त्वमस्माभिरयोध्यां पालने व्रज ।
    विजित्य तरसा लोकान् मरुद्भिरिव वासव: ॥ २.१०६.२७॥


###Slōka 28 / श्लोक २८###


    ऋणानि त्रीण्यपाकुर्वन् दुर्हृद: साधु निर्द्दहन् ।
    सुहृदस्तर्पयन् कामैस्त्वमेवात्रानुशाधि माम् ॥ २.१०६.२८॥


###Slōka 29 / श्लोक २९###


    अद्यार्य मुदिता: सन्तु सुहृदस्ते ऽभिषेचने ।
    अद्य भीता: पलायन्तां दुर्हृदस्ते दिशो दश ॥ २.१०६.२९॥


###Slōka 30 / श्लोक ३०###


    आक्रोशं मम मातुश्च प्रमृज्य पुरुषर्षभ ।
    अद्य तत्रभवन्तं च पितरं रक्ष किल्बिषात् ॥ २.१०६.३०॥


###Slōka 31 / श्लोक ३१###


    शिरसा त्वा ऽभियाचे ऽहं कुरुष्व करुणां मयि ।
    बान्धवेषु च सर्वेषु भूतेष्विव महेश्वर: ॥ २.१०६.३१॥


###Slōka 32 / श्लोक ३२###


    अथैतत् पृष्ठत: कृत्वा वनमेव भवानित: ।
    गमिष्यति गमिष्यामि भवता सार्द्धमप्यहम् ॥ २.१०६.३२॥


###Slōka 33 / श्लोक ३३###


    तथाहि रामो भरतेन ताम्यता प्रसाद्यमान: शिरसा महीपति: ।
    न चैव चक्रे गमनाय सत्त्ववान् मतिं पितुस्तद्वचने व्यवस्थित: ॥ २.१०६.३३॥


###Slōka 34 / श्लोक ३४###


    तदद्भुतं स्थैर्यमवेक्ष्य राघवे समं जनो हर्षमवाप दु:खित: ।
    न यात्ययोध्यामिति दु:खितो ऽभवत् स्थिरप्रतिज्ञत्वमवेक्ष्य हर्षित: ॥ २.१०६.३४॥


###Slōka 35 / श्लोक ३५###


    तमृत्विजो नैगमयूथवल्लभास्तदा विंसज्ञाश्रुकलाश्च मातर: ।
    तथा ब्रुवाणं भरतं प्रतुष्टुवु: प्रणम्य रामं च ययाचिरे सह ॥ २.१०६.३५ ॥


