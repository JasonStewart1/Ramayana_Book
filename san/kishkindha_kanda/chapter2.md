किष्किन्धाकाण्डम्डम्
===============================


## Chapter 2  / सर्गः २##


###Slōka 1###


    तौ तु दृष्ट्वा महात्मानौ भ्रातरौ राम लक्ष्मणौ ।
    वर आयुध धरौ वीरौ सुग्रीवः श्ङ्कितोऽभवत् ॥४-२-१॥


###Slōka 2###


    उद्विग्न हृदयः सर्वा दिशः समवलोकयन् ।
    न व्यतिष्ठत कस्मिन् चित् देशे वानर पुङ्गवः ॥४-२-२॥


###Slōka 3###


    नैव चक्रे मनः स्थातुम् वीक्षमाणो महाबलौ ।
    कपेः परम भीतस्य चित्तम् व्यवससाद ह ॥४-२-३॥


###Slōka 4###


    चिन्तयित्वा स धर्मात्मा विमृश्य गुरु लाघवम् ।
    सुग्रीवः परम उद्विग्नः सर्वैः तैः वानरैः सह ॥४-२-४॥


###Slōka 5###


    ततः स सचिवेभ्यः तु सुग्रीवः प्लवगाधिपः ।
    शशंस परम उद्विग्नः पश्यन् तौ राम लक्ष्मणौ ॥४-२-५॥


###Slōka 6###


    एतौ वनम् इदम् दुर्गम् वालि प्रणिहितौ ध्रुवम् ।
    छद्मना चीर वसनौ प्रचरन्तौ इह आगतौ ॥४-२-६॥


###Slōka 7###


    ततः सुग्रीव सचिवा दृष्ट्वा परम धन्विनौ ।
    जग्मुः गिरि तटात् तस्माद् अन्यत् शिखरम् उत्तमम् ॥४-२-७॥


###Slōka 8###


    ते क्षिप्रम् अभिगम्य अथ यूथपा यूथपर्षभम् ।
    हरयो वानर श्रेष्ठम् परिवार्य उपतस्थिरे ॥४-२-८॥


###Slōka 9###


    एवम् एक आयन गताः प्लवमाना गिरेः गिरिम् ।
    प्रकंपयन्तो वेगेन गिरीणाम् शिखराणि च ॥४-२-९॥


###Slōka 10###


    ततः शाखा मृगाः सर्वे प्लवमाना महाबलाः ।
    बभंजुः च नगान् तत्र पुष्पितान् दुर्गम् आश्रितान् ॥४-२-१०॥


###Slōka 11###


    आप्लवन्तो हरिवराः सर्वतः तम् महागिरिम् ।
    मृग मार्जार शार्दूलान् त्रासयन्तो ययुः तदा ॥४-२-११॥


###Slōka 12###


    ततः सुग्रीव सचिवाः पर्वतेन्द्रे समाहिताः ।
    संगम्य कपि मुख्येन सर्वे प्रांजलयः स्थिताः ॥४-२-१२॥


###Slōka 13###


    ततः तु भय संत्रस्तम् वालि किल्बिष शन्कितम् ।
    उवाच हनुमान् वाक्यम् सुग्रीवम् वाक्य कोविदः ॥४-२-१३॥


###Slōka 14###


    संभ्रमः त्यजताम् एष सर्वैः वालि कृते महान् ।
    मलयोऽयम् गिरिवरो भयम् न इह अस्ति वालिनः ॥४-२-१४॥


###Slōka 15###


    यस्मात् उद्विग्न चेताः त्वम् विद्रुतो हरिपुंगव ।
    तम् क्रूर दर्शनम् क्रूरम् न इह पश्यामि वालिनम् ॥४-२-१५॥


###Slōka 16###


    यस्मात् तव भयम् सौम्य पूर्वजात् पाप कर्मणः ।
    स न इह वाली दुष्टात्मा न ते पश्यामि अहम् भयम् ॥४-२-१६॥


###Slōka 17###


    अहो शाखा मृगत्वम् ते व्यक्तम् एव प्लवंगम ।
    लघु चित्ततया आत्मानम् न स्थापयसि यो मतौ ॥४-२-१७॥


###Slōka 18###


    बुद्धि विज्ञान संपन्न इङ्गितैः सर्वम् आचर ।
    न हि अबुद्धिम् गतो राजा सर्व भूतानि शास्ति हि ॥४-२-१८॥


###Slōka 19###


    सुग्रीवः तु शुभम् वाक्यम् श्रुत्वा सर्वम् हनूमतः ।
    ततः शुभतरम् वाक्यम् हनूमन्तम् उवाच ह ॥४-२-१९॥


###Slōka 20###


    दीर्घ बाहू विशालाक्षौ शर चाप असि धारिणौ ।
    कस्य न स्यात् भयम् दृष्ट्वा हि एतौ सुर सुत उपमौ ॥४-२-२०॥


###Slōka 21###


    वालि प्रणिहितौ एव शन्के अहम् पुरुषोत्तमौ ।
    राजानो बहु मित्राः च विश्वासो न अत्र हि क्षमः ॥४-२-२१॥


###Slōka 22###


    अरयः च मनुष्येण विज्ञेयाः छद्म चारिणः ।
    विश्वस्तानाम् अविश्वस्ताः छिद्रेषु प्रहरन्ति अपि ॥४-२-२२॥


###Slōka 23###


    कृत्येषु वाली मेधावी राजानो बहु दर्शनः ।
    भवन्ति पर हन्तारः ते ज्ञेयाः प्राकृतैः नरैः ॥४-२-२३॥


###Slōka 24###


    तौ त्वया प्राकृतेन एव गत्वा ज्ञेयौ प्लवंगम ।
    इङ्गितानाम् प्रकारैः च रूपव्या भाषणेन च ॥४-२-२४॥


###Slōka 25###


    लक्षयस्व तयोः भावम् प्रहृष्ट मनसौ यदि ।
    विश्वासयन् प्रशंसाभिः इङ्गितैः च पुनः पुनः ॥४-२-२५॥


###Slōka 26###


    मम एव अभिमुखम् स्थित्वा पृच्छ त्वम् हरि पुंगव ।
    प्रयोजनम् प्रवेशस्य वनस्य अस्य धनुर् धरौ ॥४-२-२६॥


###Slōka 27###


    शुद्ध आत्मानौ यदि एतौ जानीहि त्वम् प्लवंगम ।
    व्याभाषितैः वा रूपैः वा विज्ञेया दुष्टता अनयोः ॥४-२-२७॥


###Slōka 28###


    इति एवम् कपिराजेन संदिष्टो मारुतात्मजः ।
    चकार गमने बुद्धिम् यत्र तौ राम लक्ष्मणौ ॥४-२-२८॥


###Slōka 29###


    तथा इति संपूज्य वचः तु तस्य कपेः सुभीतस्य दुरासदस्य ।
    महानुभावो हनुमान् ययौ तदा स यत्र रामो अतिबली स लक्ष्मणः ॥४-२-२९॥


