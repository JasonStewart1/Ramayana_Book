किष्किन्धाकाण्डम्डम्
===============================


## Chapter 12  / सर्गः १२##


###Slōka 1###


    एतच् च वचनम् श्रुत्वा सुग्रीवस्य सुभाषितम् ।
    प्रत्ययार्थम् महातेजा रामो जग्राह कार्मुकम् ॥४-१२-१॥


###Slōka 2###


    स गृहीत्वा धनुर् घोरम् शरम् एकम् च मानदः ।
    सालम् उद्दिश्य चिक्षेप पूरयन् स रवैः दिशः ॥४-१२-२॥


###Slōka 3###


    स विसृष्टो बलवता बाणः स्वर्ण परिष्कृतः ।
    भित्त्वा सालान् गिरि प्रस्थम् सप्त भूमिम् विवेश ह ॥४-१२-३॥


###Slōka 4###


    सायकः तु मुहूर्तेन सालान् भित्त्वा महाजवः ।
    निष्पत्य च पुनः तूर्णम् तम् एव प्रविवेश ह ॥४-१२-४॥


###Slōka 5###


    तान् दृष्ट्वा सप्त निर्भिन्नान् सालान् वानरपुंगवः ।
    रामस्य शर वेगेन विस्मयम् परमम् गतः ॥४-१२-५॥


###Slōka 6###


    स मूर्ध्ना न्यपतत् भूमौ प्रलंबीकृत भूषणः ।
    सुग्रीवः परम प्रीतो राघवाय कृतांजलिः ॥४-१२-६॥


###Slōka 7###


    इदम् च उवाच धर्मज्ञम् कर्मणा तेन हर्षितः ।
    रामम् सर्व अस्त्र विदुषाम् श्रेष्ठम् शूरम् अवस्थितम् ॥४-१२-७॥


###Slōka 8###


    स इन्द्रान् अपि सुरान् सर्वाम् त्वम् बाणैः पुरुषर्षभ ।
    समर्थः समरे हन्तुम् किम् पुनर् वालिनम् प्रभो ॥४-१२-८॥


###Slōka 9###


    येन सप्त महा साला गिरिर् भूमिः च दारिताः ।
    बाणेन एकेन काकुत्स्थ स्थाता ते को रण अग्रतः ॥४-१२-९॥


###Slōka 10###


    अद्य मे विगतः शोकः प्रीतिर् अद्य परा मम ।
    सुहृदम् त्वाम् समासाद्य महेन्द्र वरुणोपमम् ॥४-१२-१०॥


###Slōka 11###


    तम् अद्य एव प्रियार्थम् मे वैरिणम् भ्रातृ रूपिणम् ।
    वालिनम् जहि काकुत्स्थ मया बद्धो अयम् अंजलिः ॥४-१२-११॥


###Slōka 12###


    ततो रामः परिष्वज्य सुग्रीवम् प्रिय दर्शनम् ।
    प्रत्युवाच महाप्राज्ञो लक्ष्मणानुगतम् वचः ॥४-१२-१२॥


###Slōka 13###


    अस्माद् गच्छाम किष्किन्धाम् क्षिप्रम् गच्छ त्वम् अग्रतः ।
    गत्वा च आह्वय सुग्रीव वालिनम् भ्रातृ गन्धिनम् ॥४-१२-१३॥


###Slōka 14###


    सर्वे ते त्वरितम् गत्वा किष्किन्धाम् वालिनः पुरीम् ।
    वृक्षैः आत्मानम् आवृत्य हि अतिष्ठन् गहने वने ॥४-१२-१४॥


###Slōka 15###


    सुग्रीवो अपि व्यनदद् घोरम् वालिनो ह्वान कारणात् ।
    गाढम् परिहितो वेगान् नादैः भिन्दन् इव अंबरम् ॥४-१२-१५॥


###Slōka 16###


    तम् श्रुत्वा निनदम् भ्रातुः क्रुद्धो वाली महाबलः ।
    निष्पपात सुसंरब्धो भास्करो अस्त तटात् इव ॥४-१२-१६॥


###Slōka 17###


    ततः सुतुमुलम् युद्धम् वालि सुग्रीवयोः अभूत् ।
    गगने ग्रहयोः घोरम् बुध अंगारकयोः इव ॥४-१२-१७॥


###Slōka 18###


    तलैः अशनि कल्पैः च वज्र कल्पैः च मुष्टिभिः ।
    जघ्नतुः समरे अन्योन्यम् भ्रातरौ क्रोध मूर्च्छितौ ॥४-१२-१८॥


###Slōka 19###


    ततो रामो धनुष् पाणिः तौ उभौ समुदैक्षत ।
    अन्योन्य सदृशौ वीरौ उभौ देवौ इव अश्विनौ ॥४-१२-१९॥


###Slōka 20###


    यत् न अवगच्छत् सुग्रीवम् वालिनम् वा अपि राघवः ।
    ततो न कृतवान् बुद्धिम् मोक्तुम् अन्तकरम् शरम् ॥४-१२-२०॥


###Slōka 21###


    एतस्मिन् अन्तरे भग्नः सुग्रीवः तेन वालिना ।
    अपश्यन् राघवम् नाथम् ऋश्यमूकम् प्रदुद्रुवे ॥४-१२-२१॥


###Slōka 22###


    क्लान्तो रुधिर सिक्त अंगो प्रहारैः जर्जरी कृतः ।
    वालिना अभिद्रुतः क्रोधात् प्रविवेश महावनम् ॥४-१२-२२॥


###Slōka 23###


    तम् प्रविष्टम् वनम् दृष्ट्वा वाली शाप भयात् ततः ।
    मुक्तो हि असि त्वम् इति उक्त्वा स निवृत्तो महाबलः ॥४-१२-२३॥


###Slōka 24###


    राघवो अपि सह भ्रात्रा सह चैव हनूमता ।
    तदेव वनम् आगच्छत् सुग्रीवो यत्र वानरः ॥४-१२-२४॥


###Slōka 25###


    तम् समीक्ष्य आगतम् रामम् सुग्रीवः सह लक्ष्मणम् ।
    ह्रीमान् दीनम् उवाच इदम् वसुधाम् अवलोकयन् ॥४-१२-२५॥


###Slōka 26###


    आह्वयस्व इति माम् उक्त्वा दर्शयित्वा च विक्रमम् ।
    वैरिणा घातयित्वा च किम् इदानीम् त्वया कृतम् ॥४-१२-२६॥


###Slōka 27###


    ताम् एव वेलाम् वक्तव्यम् त्वया राघव तत्त्वतः ।
    वालिनम् न निहन्मि इति ततो न अहम् इतो व्रजे ॥४-१२-२७॥


###Slōka 28###


    तस्य च एवम् ब्रुवाणस्य सुग्रीवस्य महात्मनः ।
    करुणम् दीनया वाचा राघवः पुनर् अब्रवीत् ॥४-१२-२८॥


###Slōka 29###


    सुग्रीव श्रूयताम् तात क्रोधः च व्यपनीयताम् ।
    कारणम् येन बाणो अयम् स मया न विसर्जितः ॥४-१२-२९॥


###Slōka 30###


    अलंकारेण वेषेण प्रमाणेन गतेन च ।
    त्वम् च सुग्रीव वाली च सदृशौ स्थः परस्परम् ॥४-१२-३०॥


###Slōka 31###


    स्वरेण वर्चसा च एव प्रेक्षितेन च वानर ।
    विक्रमेण च वाक्यैः च व्यक्तिम् वाम् न उपलक्षये ॥४-१२-३१॥


###Slōka 32###


    ततो अहम् रूप सादृश्यात् मोहितो वानरोत्तम ।
    न उत्सृजामि महावेगम् शरम् शत्रु निबर्हणम् ॥४-१२-३२॥


###Slōka 33###


    जीवित अन्तकरम् घोरम् सादृश्यात् तु विशंकितः ।
    मूलघातो न नौ स्याद्धि द्वयोः इति कृतो मया ॥४-१२-३३॥


###Slōka 34###


    त्वयि वीर विपन्ने हि अज्ञान् लाघवान् मया ।
    मौढ्यम् च मम बाल्यम् च ख्यापितम् स्यात् कपीस्वर ॥४-१२-३४॥


###Slōka 35###


    दत्त अभय वधो नाम पातकम् महत् अद्भुतम् ।
    अहम् च लक्ष्मणः च एव सीत च वरवर्णिनी ॥४-१२-३५॥


###Slōka 36###


    त्वत् अधीना वयम् सर्वे वने अस्मिन् शरणम् भवान् ।
    तस्मात् युध्यस्व भूयस्त्वम् मा शंकी च वानर ॥४-१२-३६॥


###Slōka 37###


    एतन् मुहूर्ते तु मया पश्य वालिनम् आहवे ।
    निरस्तम् इषुणा एकेन वेष्टमानम् महीतले ॥४-१२-३७॥


###Slōka 38###


    अभिज्ञानम् कुरुष्व त्वम् आत्मनो वानरेश्वर ।
    येन त्वाम् अभिजानीयाम् द्वन्द्व युद्धम् उपागतम् ॥४-१२-३८॥


###Slōka 39###


    गज पुष्पीम् इमाम् फुल्लाम् उत्पाट्य शुभ लक्षणाम् ।
    कुरु लक्ष्मण कण्ठे अस्य सुग्रीवस्य महात्मनः ॥४-१२-३९॥


###Slōka 40###


    ततो गिरि तटे जाताम् उत्पाट्य कुसुमायुताम् ।
    लक्ष्मणो गज पुष्पीम् ताम् तस्य कण्ठे व्यसर्जयत् ॥४-१२-४०॥


###Slōka 41###


    स तथा शुशुभे श्रीमान् लतया कण्ठ सक्तया ।
    मालया इव बलाकानाम् ससंध्य इव तोयदः ॥४-१२-४१॥


###Slōka 42###


    विभ्राजमानो वपुषा राम वाक्य समाहितः ।
    जगाम सह रामेण किष्किंधाम् पुनराप सः ॥४-१२-४२॥


