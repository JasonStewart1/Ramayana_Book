बालकाण्डम्
===============================


## Chapter 11  / सर्गः ११##


###Slōka 1 / श्लोक १###


    भूय एव हि राजेन्द्र शृणु मे वचनम् हितम् ।
    यथा स देवप्रवरः कथयामास बुद्धिमान् ॥१-११-१॥


###Slōka 2 / श्लोक २###


    इक्ष्वाकूणाम् कुले जातो भविष्यति सुधार्मिकः ।
    नाम्ना दशरथो राजा श्रीमान् सत्य प्रतिश्रवः ॥१-११-२॥


###Slōka 3 / श्लोक ३###


    अङ्ग राजेन सख्यम् च तस्य राज्ञो भविष्यति ।
    कन्या च अस्य महाभागा शांता नाम भविष्यति ॥१-११-३॥


###Slōka 4 / श्लोक ४###


    पुत्रस्तुः अङ्गस्य राज्ञः तु रोमपाद इति श्रुतः ।
    तम् स राजा दशरथो गमिष्यति महायशाः ॥१-११-४॥


###Slōka 5 / श्लोक ५###


    अनपत्योऽस्मि धर्मात्मन् शांता भर्ता मम क्रतुम् ।
    आहरेत त्वया आज्ञप्तः संतानार्थम् कुलस्य च ॥१-११-५॥


###Slōka 6 / श्लोक ६###


    श्रुत्वा राज्ञोऽथ तत् वाक्यम् मनसा स विचिंत्य च ।
    प्रदास्यते पुत्रवन्तम् शांता भर्तारम् आत्मवान् ॥१-११-६॥


###Slōka 7 / श्लोक ७###


    प्रतिगृह्यम् च तम् विप्रम् स राजा विगत ज्वरः ।
    आहरिष्यति तम् यज्ञम् प्रहृष्टेन अंतरात्मना ॥१-११-७॥


###Slōka 8 / श्लोक ८###


    तम् च राजा दशरथो यशस् कामः कृतांलिः ।
    ऋष्यशृङ्गम् द्विज श्रेष्ठम् वरयिष्यति धर्मवित् ॥१-११-८॥


###Slōka 9 / श्लोक ९###


    यज्ञार्थम् प्रसवार्थम् च स्वर्गार्थम् च नरेश्वरः ।
    लभते च स तम् कामम् द्विज मुख्यात् विशांपतिः ॥१-११-९॥


###Slōka 10 / श्लोक १०###


    पुत्राः च अस्य भविष्यन्ति चत्वारो अमित विक्रमाः ।
    वंश प्रतिष्ठानकराः सर्व बूतेषु विश्रुताः ॥१-११-१०॥


###Slōka 11 / श्लोक ११###


    एवम् स देव प्रवरः पूर्वम् कथितवान् कथाम् ।
    सनत्कुमारो भगवान् पुरा देवयुगे प्रभुः ॥१-११-११॥


###Slōka 12 / श्लोक १२###


    स त्वम् पुरुष शार्दूल समानय सुसत्कृतम् ।
    स्वयम् एव महाराज गत्वा स बल वाहनः ॥१-११-१२॥


###Slōka 13 / श्लोक १३###


    सुमंत्रस्य वचः श्रुत्वा हृष्टो दशरथोऽभवत् ।
    अनुमान्य वसिष्ठम् च सूतवाक्यम् निशाम्य च ॥१-११-१३॥


###Slōka 14 / श्लोक १४###


    स अन्तःपुरः सह अमात्यः प्रययौ यत्र स द्विजः ।
    वनानि सरितः च एव व्यतिक्रम्य शनैः शनैः ॥१-११-१४॥


###Slōka 15 / श्लोक १५###


    अभिचक्राम तम् देशम् यत्र वै मुनिपुंगवः ।
    आसाद्य तम् द्विज श्रेष्ठम् रोमपाद समीपगम् ॥१-११-१५॥


###Slōka 16 / श्लोक १६###


    ऋषिपुत्रम् ददर्श अथो दीप्यमानम् इव अनलम् ।
    ततो राजा यथा योग्यम् पूजाम् चक्रे विशेषतः ॥१-११-१६॥


###Slōka 17 / श्लोक १७###


    सखित्वात् तस्य वै राज्ञः प्रहृष्टेन अंतरात्मना ।
    रोमपादेन च आख्यातम् ऋषिपुत्राय धीमते ॥१-११-१७॥


###Slōka 18 / श्लोक १८###


    सख्यम् संबन्धकम् चैव तदा तम् प्रत्यपूजयत् ।
    एवम् सुसत्कृतः तेन सहोषित्वा नरर्षभः ॥१-११-१८॥


###Slōka 19 / श्लोक १९###


    सप्ताष्ट दिवसान् राजा राजानम् इदम् अब्रवीत् ।
    शांता तव सुता राजन् सह भर्त्रा विशाम् पते ॥१-११-१९॥


###Slōka 20 / श्लोक २०###


    मदीयम् नगरम् यातु कार्यम् हि महदुद्यतम् ।
    तथा इति राजा संश्रुत्य गमनम् तस्य धीमतः ॥१-११-२०॥


###Slōka 21 / श्लोक २१###


    उवाच वचनम् विप्रम् गच्छ त्वम् सह भार्यया ।
    ऋषिपुत्रः प्रतिश्रुत्य तथा इति आहः नृपम् तदा ॥१-११-२१॥


###Slōka 22 / श्लोक २२###


    स नृपेण अभ्यनुज्ञातः प्रययौ सह भार्यया ।
    ताव अन्योन्य अंजलिम् कृत्वा स्नेहात् संश्लिष्य च उरसा ॥१-११-२२॥


###Slōka 23 / श्लोक २३###


    ननंदतुः दशरथो रोमपादः च वीर्यवान् ।
    ततः सुहृदम् आपृच्छ्य प्रस्थितो रघुनन्दनः ॥१-११-२३॥


###Slōka 24 / श्लोक २४###


    पौरेषु प्रेषयामास दूतान् वै शीघ्र गामिनः ।
    क्रियताम् नगरम् सर्वम् क्षिप्रम् एव स्वलंकृतम् ॥१-११-२४॥


###Slōka 25 / श्लोक २५###


    धूपितम् सिक्त सम्मृष्टम् पताकाभिः अलंकृतम् ।
    ततः प्रहृष्टाः पौराः ते श्रुत्वा राजानम् आगतम् ॥१-११-२५॥


###Slōka 26 / श्लोक २६###


    तथा चक्रुः च तत् सर्वम् राज्ञा यत् प्रेषितम् तदा ।
    ततः स्वलंकृतम् राजा नगरम् प्रविवेश ह ॥१-११-२६॥


###Slōka 27 / श्लोक २७###


    शङ्ख दुन्दुभि निह्रार्दैः पुरस्कृत्वा द्विजर्षभम् ।
    ततः प्रमुदिताः सर्वे दृष्ट्वा तम् नागरा द्विजम् ॥१-११-२७॥


###Slōka 28 / श्लोक २८###


    प्रवेश्यमानम् सत्कृत्य नरेन्द्रेण इन्द्र कर्मणा ।
    यथा दिवि सुरेन्द्रेण सहस्राक्षेण काश्यपम् ॥१-११-२८॥


###Slōka 29 / श्लोक २९###


    अन्तःपुरम् प्रवेश्य एनम् पूजाम् कृत्वा च शास्त्रतः ।
    कृतकृत्यम् तदा आत्मानम् मेने तस्य उपवाहनात् ॥१-११-२९॥


###Slōka 30 / श्लोक ३०###


    अन्तःपुराणि सर्वाणि शांताम् दृष्ट्वा तथा आगताम् ।
    सह भर्त्रा विशालाक्षीम् प्रीत्या आनंदम् उपागमन् ॥१-११-३०॥


###Slōka 31 / श्लोक ३१###


    पूज्यमाना तु ताभिः सा राज्ञा च एव विशेषतः ।
    उवास तत्र सुखिता कन्चित् कालम् सह द्विजा ॥१-११-३१॥


