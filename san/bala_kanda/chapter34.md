बालकाण्डम्
===============================


###Slōka 1###


    कृत उद्वाहे गते तस्मिन् ब्रह्मदत्ते च राघव ।
    अपुत्रः पुत्र लाभाय पौत्रीम् इष्टिम् अकल्पयत् ॥१-३४-१॥


###Slōka 2###


    इष्ट्याम् तु वर्तमानायाम् कुशनाभम् महीपतिम् ।
    उवाच परमोदारः कुशो ब्रह्मसुतः तदा ॥१-३४-२॥


###Slōka 3###


    पुत्रः ते सदृशः पुत्र भविष्यति सुधार्मिकः ।
    गाधिम् प्राप्स्यसि तेन त्वम् कीर्तिम् लोके च शाश्वतीम् ॥१-३४-३॥


###Slōka 4###


    एवम् उक्त्वा कुशो राम कुशनाभम् महीपतिम् ।
    जगाम आकाशम् आविश्य ब्रह्म लोकम् सनातनम् ॥१-३४-४॥


###Slōka 5###


    कस्यचित् तु अथ कालस्य कुशनाभस्य धीमतः ।
    जज्ञे परम धर्मिष्ठो गाधिः इति एव नामतः ॥१-३४-५॥


###Slōka 6###


    स पिता मम काकुत्स्थ गाधिः परम धार्मिकः ।
    कुश वंश प्रसूतो अस्मि कौशिको रघुनंदन ॥१-३४-६॥


###Slōka 7###


    पूर्वजा भगिनी च अपि मम राघव सुव्रता ।
    नाम्ना सत्यवती नाम ऋचीके प्रतिपादिता ॥१-३४-७॥


###Slōka 8###


    सशरीरा गता स्वर्गम् भर्तारम् अनुवर्तिनी ।
    कौशिकी परमोदारा सा प्रवृत्ता महानदी ॥१-३४-८॥


###Slōka 9###


    दिव्या पुण्य उदका रम्या हिमवंतम् उपाश्रिता ।
    लोकस्य हितकार्य अर्थम् प्रवृत्ता भगिनी मम ॥१-३४-९॥


###Slōka 10###


    ततो अहम् हिमवत् पार्श्वे वसामि नियतः सुखम् ।
    भगिन्याम् स्नेह संयुक्तः कौशिक्या रघुनंदन ॥१-३४-१०॥


###Slōka 11###


    सा तु सत्यवती पुण्या सत्ये धर्मे प्रतिष्ठिता ।
    पतिव्रता महाभागा कौशिकी सरिताम् वरा ॥१-३४-११॥


###Slōka 12###


    अहम् हि नियमात् राम हित्वा ताम् समुपागतः ।
    सिद्ध आश्रमम् अनुप्राप्तः सिद्धो अस्मि तव तेजसा ॥१-३४-१२॥


###Slōka 13###


    एषा राम मम उत्पत्तिः स्वस्य वंशस्य कीर्तिता ।
    देशस्य च महाबाहो यन् माम् त्वम् परिपृच्छसि ॥१-३४-१३॥


###Slōka 14###


    गतो अर्ध रात्रः काकुत्स्थ कथाः कथयतो मम ।
    निद्राम् अभ्येहि भद्रम् ते मा भूत् विघ्नो अध्वनि इह नः ॥१-३४-१४॥


###Slōka 15###


    निष्पन्दाः तरवः सर्वे निलीना मृग पक्षिणः ।
    नैशेन तमसा व्याप्ता दिशः च रघुनंदन ॥१-३४-१५॥


###Slōka 16###


    शनैः विसृज्यते संध्या नभो नेत्रैः इव आवृतम् ।
    नक्षत्र तारा गहनम् ज्योतिर्भिः अवभासते ॥१-३४-१६॥


###Slōka 17###


    उत्तिष्ठते च शीतांशुः शशी लोक तमो नुदः ।
    ह्लादयन् प्राणिनाम् लोके मनांसि प्रभया स्वया ॥१-३४-१७॥


###Slōka 18###


    नैशानि सर्व भूतानि प्रचरंति ततः ततः ।
    यक्ष राक्षस संघाः च रौद्राः च पिशित अशनाः ॥१-३४-१८॥


###Slōka 19###


    एवम् उक्त्वा महातेजा विरराम महामुनिः ।
    साधु साधु इति ते सर्वे मुनयो हि अभ्यपूजयन् ॥१-३४-१९॥


###Slōka 20###


    कुशिकनाम् अयम् वंशो महान् धर्मपरः सदा ।
    ब्रह्म उपमा महात्मनः कुशवंश्या नरोत्तम ॥१-३४-२०॥


###Slōka 21###


    विशेषेण भवान् एव विश्वामित्र महायशः ।
    कौशिकी सरिताम् श्रेष्ठः कुल उद्योतकरी तव ॥१-३४-२१॥


###Slōka 22###


    मुदितैः मुनि शार्दूलैः प्रशस्तः कुशिक आत्मजः ।
    निद्राम् उपागमत् श्रीमान् अस्तम् गत इव अंशुमान् ॥१-३४-२२॥


###Slōka 23###


    रामो अपि सह सौमित्रिः किंचित् आगत विस्मयः ।
    प्रशस्य मुनि शार्दूलम् निद्राम् समुपसेवते ॥१-३४-२३॥


