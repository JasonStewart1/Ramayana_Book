बालकाण्डम्
===============================


## Chapter 16  / सर्गः १६##


###Slōka 1###


    ततो नारायणो देवो विषुणुः नियुक्तः सुर सत्तमैः ।
    जानन् अपि सुरान् एवम् श्लक्ष्णम् वचनम् अब्रवीत् ॥१-१६-१॥


###Slōka 2###


    उपायः को वधे तस्य राक्ष्साधिपतेः सुराः ।
    यम् अहम् तम् समास्थाय निहन्याम् ऋषि कण्टकम् ॥१-१६-२॥


###Slōka 3###


    एवम् उक्ताः सुराः सर्वे प्रत्यूचुः विष्णुम् अव्ययम् ।
    मानुषम् रूपम् आस्थाय रावणम् जहि संयुगे ॥१-१६-३॥


###Slōka 4###


    स हि तेपे तपः तीव्रम् दीर्घ कालम् अरिंदम ।
    येन तुष्टोऽभवत् ब्रह्मा लोक कृत् लोक पूर्वजः ॥१-१६-४॥


###Slōka 5###


    सन्तुष्टः प्रददौ तस्मै राक्षसाय वरम् प्रभुः ।
    नानाविधेभ्यो भूतेभ्यो भयम् न अन्यत्र मानुषात् ॥१-१६-५॥


###Slōka 6###


    अवज्ञाताः पुरा तेन वरदाने हि मानवाः ।
    एवम् पितामहात् तस्मात् वरदानेन गर्वितः ॥१-१६-६॥


###Slōka 7###


    उत्सादयति लोकान् त्रीईन् स्त्रियः च अपि अपकर्षति ।
    तस्मात् तस्य वधो दृष्टो मानुषेभ्यः परन्तप ॥१-१६-७॥


###Slōka 8###


    इति एतत् वचनम् श्रुत्वा सुराणाम् विष्णुः आत्मवान् ।
    पितरम् रोचयामास तदा दशरथम् नृपम् ॥१-१६-८॥


###Slōka 9###


    स च अपि अपुत्रो नृपतिः तस्मिन् काले महाद्युतिः ।
    अयजत् पुत्रियाम् इष्टिम् पुत्रेप्सुः अरिसूदनः ॥१-१६-९॥


###Slōka 10###


    स कृत्वा निश्चयम् विष्णुः आमन्त्र्य च पितामहम् ।
    अन्तर्धानम् गतो देवैः पूज्य मानो महर्षिभिः ॥१-१६-१०॥


###Slōka 11###


    ततो वै यजमानस्य पावकात् अतुल प्रभम् ।
    प्रादुर्भूतम् महद्भूतम् महावीर्यम् महाबलम् ॥१-१६-११॥


###Slōka 12###


    कृष्णम् रक्ताम्बर धरम् रक्ताअस्यम् दुन्दुभि स्वनम् ।
    स्निग्ध हर्यक्ष तनुज श्मश्रु प्रवरम् ऊर्धजम् ॥१-१६-१२॥


###Slōka 13###


    शुभ लक्षण संपन्नम् दिव्य आभरण भूषितम् ।
    शैल शृङ्ग समुत्सेधम् दृप्त शार्दूल विक्रमम् ॥१-१६-१३॥


###Slōka 14###


    दिवाकर समाअकारम् दीप्त अनल शिखोपमम् ।
    तप्त जाम्बूनदमयीम् राजतान्त परिच्छदाम् ॥१-१६-१४॥


###Slōka 15###


    दिव्य पायस संपूर्णाम् पात्रीम् पत्नीम् इव प्रियाम् ।
    प्रगृह्य विपुलाम् दोर्भ्याम् स्वयम् मायामयीम् इव ॥१-१६-१५॥


###Slōka 16###


    समवेक्ष्य अब्रवीत् वाक्यम् इदम् दशरथम् नृपम् ।
    प्राजापत्यम् नरम् विद्धि माम् इह अभ्यागतम् नृप ॥१-१६-१६॥


###Slōka 17###


    ततः परम् तदा राजा प्रति उवाच कृत अंजलिः ।
    भगवन् स्वागतम् तेऽस्तु किमहम् करवाणि ते ॥१-१६-१७॥


###Slōka 18###


    अथो पुनः इदम् वाक्यम् प्राजापत्यो नरोऽब्रवीत् ।
    राजन् अर्चयता देवान् अद्य प्राप्तम् इदम् त्वया ॥१-१६-१८॥


###Slōka 19###


    इदम् तु नृप शार्दूल पायसम् देव निर्मितम् ।
    प्रजा करम् गृहाण त्वम् धन्यम् आरोग्य वर्धनम् ॥१-१६-१९॥


###Slōka 20###


    भार्याणाम् अनुरूपाणाम् अश्नीत इति प्रयच्छ वै ।
    तासु त्वम् लप्स्यसे पुत्रान् यदर्थम् यजसे नृप ॥१-१६-२०॥


###Slōka 21###


    तथा इति नृपतिः प्रीतः शिरसा प्रति गृह्य ताम् ।
    पात्रीम् देव अन्न संपूर्णाम् देव दत्ताम् हिरण्मयीम् ॥१-१६-२१॥


###Slōka 22###


    अभिवाद्य च तत् भूतम् अद्भुतम् प्रिय दर्शनम् ।
    मुदा परमया युक्तः चकार अभिप्रदक्षिणम् ॥१-१६-२२॥


###Slōka 23###


    ततो दशरथः प्राप्य पायसम् देव निर्मितम् ।
    बभूव परम प्रीतः प्राप्य वित्तम् इव अधनः ॥१-१६-२३॥


###Slōka 24###


    ततः तत् अद्भुत प्रख्यम् भूतम् परम भास्वरम् ।
    संवर्तयित्वा तत् कर्म तत्र एव अन्तरधीयत ॥१-१६-२४॥


###Slōka 25###


    हर्ष रश्मिभिः उद्द्योतम् तस्य अन्तःपुरम् आबभौ ।
    शारदस्य अभिरामस्य चंद्रस्य इव नभः अंशुभिः ॥१-१६-२५॥


###Slōka 26###


    सः अन्तःपुरम् प्रविश्य एव कौसल्याम् इदम् अब्रवीत् ।
    पायसम् प्रतिगृह्णीष्व पुत्रीयम् तु इदम् आत्मनः ॥१-१६-२६॥


###Slōka 27###


    कौसल्यायै नरपतिः पायस अर्धम् ददौ तदा ।
    अर्धात् अर्धम् ददौ च अपि सुमित्रायै नराधिपः ॥१-१६-२७॥


###Slōka 28###


    कैकेय्यै च अवशिष्ट अर्धम् ददौ पुत्रार्थ कारणात् ।
    प्रददौ च अवशिष्ट अर्धम् पायसस्य अमृत उपमम् ॥१-१६-२८॥


###Slōka 29###


    अनुचिन्त्य सुमित्रायै पुनः एव महीपतिः ।
    एवम् तासाम् ददौ राजा भार्याणाम् पायसम् पृथक् ॥१-१६-२९॥


###Slōka 30###


    ताः च एवम् पायसम् प्राप्य नरेन्द्रस्य उत्तमाः स्त्रियः ।
    सम्मानम् मेनिरे सर्वाः प्रहर्ष उदित चेतसः ॥१-१६-३०॥


###Slōka 31###


    ततस्तु ताः प्राश्य तद् उत्तम स्त्रियोमहीपतेः उत्तम पायसम् पृथक् ।
    हुताशन आदित्य समान तेजसःअचिरेण गर्भान् प्रतिपेदिरे तदा ॥१-१६-३१॥


###Slōka 32###


    ततस्तु राजा प्रतिवीक्ष्य ताः स्त्रियःप्ररूढ गर्भाः प्रति लब्ध मानसः ।
    बभूव हृष्टः त्रिदिवे यथा हरिःसुरेन्द्र सिद्ध ऋषि गणाभिपूजितः ॥१-१६-३२॥


