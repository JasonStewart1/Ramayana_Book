बालकाण्डम्
===============================


## Chapter 54  / सर्गः ५४##


###Slōka 1 / श्लोक १###


    कामधेनुम् वसिष्ठो अपि यदा न त्यजते मुनिः ।
    तदा अस्य शबलाम् राम विश्वामित्रो अन्वकर्षत ॥१-५४-१॥


###Slōka 2 / श्लोक २###


    नीयमाना तु शबला राम राज्ञा महात्मना ।
    दुःखिता चिन्तयामास रुदंती शोक कर्शिता ॥१-५४-२॥


###Slōka 3 / श्लोक ३###


    परित्यक्ता वसिष्ठेन किम् अहम् सुमहात्मना ।
    या अहम् राज भृतैः दीना ह्रियेयम् भृश दुःखिता ॥१-५४-३॥


###Slōka 4 / श्लोक ४###


    किम् मया अपकृतम् तस्य महर्षेः भावित आत्मनः ।
    यन् माम् अनागसम् भक्ताम् इष्टाम् त्यजति धार्मिकः ॥१-५४-४॥


###Slōka 5 / श्लोक ५###


    इति संचिन्तयित्वा तु निःश्वस्य च पुनः पुनः ।
    जगाम वेगेन तदा वसिष्ठम् परम ओजसम् ॥१-५४-५॥


###Slōka 6 / श्लोक ६###


    निर्धूय ताम् तदा भृत्यान् शतशः शत्रुसूदन ।
    जगाम अनिल वेगेन पाद मूलम् महात्मनः ॥१-५४-६॥


###Slōka 7 / श्लोक ७###


    शबला सा रुदन्ती च क्रोशन्ती च इदम् अब्रवीत् ।
    वसिष्ठस्य अग्रतः स्थित्वा मेघ निःस्वना ॥१-५४-७॥


###Slōka 8 / श्लोक ८###


    भगवन् किम् परित्यक्ता त्वया अहम् ब्रह्मणः सुत ।
    यस्मात् राज भटा माम् हि नयन्ते त्वत् सकाशतः ॥१-५४-८॥


###Slōka 9 / श्लोक ९###


    एवम् उक्तः तु ब्रह्मर्षिर् इदम् वचनम् अब्रवीत् ।
    शोक संतप्त हृदयाम् स्व सारम् इव दुःखिताम् ॥१-५४-९॥


###Slōka 10 / श्लोक १०###


    न त्वाम् त्यजामि शबले न अपि मे अपकृतम् त्वया ।
    एष त्वाम् नयते राजा बलात् मत्तः महाबलः ॥१-५४-१०॥


###Slōka 11 / श्लोक ११###


    न हि तुल्यम् बलम् मह्यम् राजा तु अद्य विशेषतः ।
    बली राजा क्षत्रियः च पृथिव्याः पतिः एव च ॥१-५४-११॥


###Slōka 12 / श्लोक १२###


    इयम् अक्षौहिणी पूर्णा गज वाजि रथ आकुला ।
    हस्ति ध्वज समाकीर्णा तेन असौ बलवत्तरः ॥१-५४-१२॥


###Slōka 13 / श्लोक १३###


    एवम् उक्ता वसिष्ठेन प्रत्युवाच विनीतवत् ।
    वचनम् वचनज्ञा सा ब्रह्मर्षिम् अतुल प्रभम् ॥१-५४-१३॥


###Slōka 14 / श्लोक १४###


    न बलम् क्षत्रियस्य आहुः ब्राह्मणो बलवत्तरः ।
    ब्रह्मन् ब्रह्म बलम् दिव्यम् क्षत्रात् तु बलवत्तरम् ॥१-५४-१४॥


###Slōka 15 / श्लोक १५###


    अप्रमेय बलम् तुभ्यम् न त्वया बलवत्तरः ।
    विश्वामित्रो महावीर्यः तेजः तव दुरासदम् ॥१-५४-१५॥


###Slōka 16 / श्लोक १६###


    नियुङ्क्ष्व माम् महातेजः त्वत् ब्रह्म बल संभृताम् ।
    तस्य दर्पम् बलम् यत्नम् नाशयामि दुरात्मनः ॥१-५४-१६॥


###Slōka 17 / श्लोक १७###


    इति उक्तः तु तया राम वसिष्ठः सुमहायशाः ।
    सृजस्व इति तदा उवाच बलम् पर बल अर्दनम् ॥१-५४-१७॥


###Slōka 18 / श्लोक १८###


    तस्य तत् वचनम् श्रुत्वा सुरभिः सा असृजत् तदा ।
    तस्या हुंभा रव उत्सृष्टाः पह्लवाः शतशो नृप ॥१-५४-१८॥


###Slōka 19 / श्लोक १९###


    नाशयन्ति बलम् सर्वम् विश्वामित्रस्य पश्यतः ।
    स राजा परम क्रुद्धः क्रोध विस्फारित ईक्षणः ॥१-५४-१९॥


###Slōka 20 / श्लोक २०###


    पह्लवान् नाशयामास शस्त्रैः उच्चावचैः अपि ।
    विश्वामित्र अर्दितान् दृष्ट्वा पह्लवान् शतशः तदा ॥१-५४-२०॥


###Slōka 21 / श्लोक २१###


    भूय एव असृजत् घोरान् शकान् यवन मिश्रितान् ।
    तैः आसीत् संवृता भूमिः शकैः यवन मिश्रितैः ॥१-५४-२१॥


###Slōka 22 / श्लोक २२###


    प्रभावद्भिर्महावीर्यैर्हेमकिंजल्कसन्निभैः ।
    यद्वा -प्रभावद्भिः महावीर्यैः हेम किंजल्क संनिभैः ।दीर्घासिपट्टिशधरैर्हेमवर्णाम्बराअवृतैः।यद्वा -दीर्घ असि पट्टिश धरैः हेम वर्ण अंबर आवृतैः ॥१-५४-२२॥


###Slōka 23 / श्लोक २३###


    निर्दग्धम् तत् बलम् सर्वम् प्रदीप्तैः इव पावकैः ।
    ततो अस्त्राणि महातेजा विश्वामित्रो मुमोच ह ।तैः तैः यवन कांभोजा बर्बराः च अकुली कृताः ॥१-५४-२३॥


