बालकाण्डम्
===============================


## Chapter 66  / सर्गः ६६##


###Slōka 1###


    ततः प्रभाते विमले कृत कर्मा नराधिपः ।
    विश्वामित्रम् महात्मानम् आजुहाव स राघवम् ॥१-६६-१॥


###Slōka 2###


    तम् अर्चयित्वा धर्माअत्मा शास्त्र दृष्टेन कर्मणा ।
    राघवौ च महात्मानौ तदा वाक्यम् उवाच ह ॥१-६६-२॥


###Slōka 3###


    भगवन् स्वागतम् ते अस्तु किम् करोमि तव अनघ ।
    भवान् आज्ञापयतु माम् आज्ञाप्यो भवता हि अहम् ॥१-६६-३॥


###Slōka 4###


    एवम् उक्तः स धर्मात्मा जनकेन महात्मना ।
    प्रत्युवाच मुनिर् वीरम् वाक्यम् वाक्य विशारदः ॥१-६६-४॥


###Slōka 5###


    पुत्रौ दशरथस्य इमौ क्षत्रियौ लोक विश्रुतौ ।
    द्रष्टु कामौ धनुः श्रेष्ठम् यत् एतत् त्वयि तिष्ठति ॥१-६६-५॥


###Slōka 6###


    एतत् दर्शय भद्रम् ते कृत कामौ नृप आत्मजौ ।
    दर्शनात् अस्य धनुषो यथा इष्टम् प्रतियास्यतः ॥१-६६-६॥


###Slōka 7###


    एवम् उक्तः तु जनकः प्रत्युवाच महामुनिम् ।
    श्रूयताम् अस्य धनुषो यत् अर्थम् इह तिष्ठति ॥१-६६-७॥


###Slōka 8###


    देवरात इति ख्यातो निमेः ज्येष्ठो मही पतिः ।
    न्यासो अयम् तस्य भगवन् हस्ते दत्तो महात्मना ॥१-६६-८॥


###Slōka 9###


    दक्ष यज्ञ वधे पूर्वम् धनुः आयम्य वीर्यवान् ।
    रुद्रः तु त्रिदशान् रोषात् स लीलम् इदम् अब्रवीत् ॥१-६६-९॥


###Slōka 10###


    यस्मात् भाग अर्थिनो भागान् न अकल्पयत मे सुराः ।
    वर अंगानि महाअर्हाणि धनुषा शातयामि वः ॥१-६६-१०॥


###Slōka 11###


    ततो विमनसः सर्वे देवा वै मुनिपुंगव ।
    प्रसादयन्ति देवेशम् तेषाम् प्रीतो अभवत् भवः ॥१-६६-११॥


###Slōka 12###


    प्रीति युक्तः तु सर्वेषाम् ददौ तेषाम् महात्मनाम् ।
    तत् एतत् देवदेवस्य धनू रत्नम् महात्मनः ॥१-६६-१२॥


###Slōka 13###


    न्यासभूतम् तदा न्यस्तम् अस्माकम् पूर्वजे विभो ।
    अथ मे कृषतः क्षेत्रम् लांगलात् उत्थिता मम ॥१-६६-१३॥


###Slōka 14###


    क्षेत्रम् शोधयता लब्ध्वा नाम्ना सीता इति विश्रुता ।
    भू तलात् उत्थिता सा तु व्यवर्धत मम आत्मजा ॥१-६६-१४॥


###Slōka 15###


    वीर्य शुल्का इति मे कन्या स्थापिता इयम् अयोनिजा ।
    भूतलात् उत्थिताम् ताम् तु वर्धमानाम् मम आत्मजाम् ॥१-६६-१५॥


###Slōka 16###


    वरयामासुः आगम्य राजानो मुनिपुंगव ।
    तेषाम् वरयताम् कन्याम् सर्वेषाम् पृथिवीक्षिताम् ॥१-६६-१६॥


###Slōka 17###


    वीर्य शुल्का इति भगवन् न ददामि सुताम् अहम् ।
    ततः सर्वे नृपतयः समेत्य मुनिपुंगव ॥१-६६-१७॥


###Slōka 18###


    मिथिलाम् अभ्युपागम्य वीर्यम् जिज्ञासवः तदा ।
    तेषाम् जिज्ञासमानानाम् शैवम् धनुः उपाहृतम् ॥१-६६-१८॥


###Slōka 19###


    न शेकुः ग्रहणे तस्य धनुषः तोलने अपि वा ।
    तेषाम् वीर्यवताम् वीर्यम् अल्पम् ज्ञात्वा महामुने ॥१-६६-१९॥


###Slōka 20###


    प्रत्याख्याता नृपतयः तन् निबोध तपोधन ।
    ततः परम कोपेन राजानो मुनिपुंगव ॥१-६६-२०॥


###Slōka 21###


    अरुन्धन् मिथिलाम् सर्वे वीर्य संदेहम् आगताः ।
    आत्मानम् अवधूतम् ते विज्ञाय मुनिपुंगव ॥१-६६-२१॥


###Slōka 22###


    रोषेण महता आविष्टाः पीडयन् मिथिलाम् पुरीम् ।
    ततः संवत्सरे पूर्णे क्षयम् यातानि सर्वशः ॥१-६६-२२॥


###Slōka 23###


    साधनानि मुनिश्रेष्ठ ततो अहम् भृश दुःखितः ।
    ततो देव गणान् सर्वान् तपसा अहम् प्रसादयम् ॥१-६६-२३॥


###Slōka 24###


    ददुः च परम प्रीताः चतुरंग बलम् सुराः ।
    ततो भग्ना नृपतयो हन्यमाना दिशो ययुः ॥१-६६-२४॥


###Slōka 25###


    अवीर्या वीर्य संदिग्धा स अमात्याः पाप कारिणः ।
    तत् एतत् मुनिशार्दूल धनुः परम भास्वरम् ॥१-६६-२५॥


###Slōka 26###


    राम लक्ष्मणयोः च अपि दर्शयिष्यामि सुव्रत ।
    यदि अस्य धनुषो रामः कुर्यात् आरोपणम् मुने ।सुताम् अयोनिजाम् सीताम् दद्याम् दाशरथेः अहम् ॥१-६६-२६॥


