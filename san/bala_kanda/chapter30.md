बालकाण्डम्
===============================


## Chapter 30  / सर्गः ३०##


###Slōka 1###


    अथ तौ देश कालज्ञौ राजपुत्रौ अरिंदमौ ।
    देशे काले च वाक्यज्ञौ अब्रूताम् कौशिकम् वचः ॥१-३०-१॥


###Slōka 2###


    भगवन् श्रोतुम् इच्छावो यस्मिन् काले निशाचरौ ।
    संरक्षणीयौ तौ ब्रूहि न अतिवर्तेत तत् क्षणम् ॥१-३०-२॥


###Slōka 3###


    एवम् ब्रुवाणौ काकुत्स्थौ त्वरमाणौ युयुत्सया ।
    सर्वे ते मुनयः प्रीताः प्रशशंसुर् नृपात्मजौ ॥१-३०-३॥


###Slōka 4###


    अद्य प्रभृति षट् रात्रम् रक्षतम् राघवौ युवाम् ।
    दीक्षाम् गतो हि येष मुनिर् मौनित्वम् च गमिष्यति ॥१-३०-४॥


###Slōka 5###


    तौ तु तद् वचनम् श्रुत्वा राजपुत्रौ यशस्विनौ ।
    अनिद्रौ षट् अहोरात्रम् तपोवनम् अरक्षताम् ॥१-३०-५॥


###Slōka 6###


    उपासाम् चक्रतुर् वीरौ यत्तौ परम धन्विनौ ।
    ररक्षतुर् मुनिवरम् विश्वामित्रम् अरिंदमौ ॥१-३०-६॥


###Slōka 7###


    अथ काले गते तस्मिन् षष्ठे अहनि तदा आगते ।
    सौमित्रम् अब्रवीद् रामो यत्तो भव समाहितः ॥१-३०-७॥


###Slōka 8###


    रामस्य एवम् ब्रुवाणस्य त्वरितस्य युयुत्सया ।
    प्रजज्वाल ततो वेदिः स उपाध्याय पुरोहिता ॥१-३०-८॥


###Slōka 9###


    स दर्भ चमस स्रुक्का स समित् कुसुमोच्चया ।
    विश्वामित्रेण सहिता वेदिः जज्वाल स ऋत्विजा ॥१-३०-९॥


###Slōka 10###


    मंत्रवत् च यथा न्यायम् यज्ञो असौ संप्रवर्तते ।
    आकाशे च महान् शब्दः प्रादुर् आसीत् भयानकः ॥१-३०-१०॥


###Slōka 11###


    आवार्य गगनम् मेघो यथा प्रावृषि दृश्यते ।
    तथा मायाम् विकुर्वाणौ राक्षसौ अभ्यधावताम् ॥१-३०-११॥


###Slōka 12###


    मारीचः च सुबाहुः च तयोर् अनुचराः तथा ।
    आगम्य भीम संकाशा रुधिर ओघान् अवासृजन् ॥१-३०-१२॥


###Slōka 13###


    ताम् तेन रुधिर ओघेण वेदीम् वीक्ष्य समुक्षिताम् ।
    सहसा अभिद्रुतो रामः तान् अपश्यत् ततो दिवि ॥१-३०-१३॥


###Slōka 14###


    तौ आपतन्तौ सहसा दृष्ट्वा राजीव लोचनः ।
    लक्ष्मणम् तौ अभिसंप्रेक्ष्य रामो वचनम् अब्रवीत् ॥१-३०-१४॥


###Slōka 15###


    पश्य लक्ष्मण दुर्वृत्तान् राक्षसान् पिशित अशनान् ।
    मानवास्त्र समाधूतान् अनिलेन यथा घनान् ॥१-३०-१५॥


###Slōka 16###


    करिष्यामि न संदेहो न उत्सहे हन्तुम् ईदृशान् ।
    इति उक्त्वा वचनम् रामः चापे संधाय वेगवान् ॥१-३०-१६॥


###Slōka 17###


    मानवम् परम उदारम् अस्त्रम् परम भास्वरम् ।
    चिक्षेप परम क्रुद्धो मारीच उरसि राघवः ॥१-३०-१७॥


###Slōka 18###


    स तेन परमास्त्रेण मानवेन समाहितः ।
    संपूर्णम् योजन शतम् क्षिप्तः सागर संप्लवे ॥१-३०-१८॥


###Slōka 19###


    विचेतनम् विघूर्णन्तम् शीतेषु बल पीडितम् ।
    निरस्तम् दृश्य मारीचम् रामो लक्ष्मणम् अब्रवीत् ॥१-३०-१९॥


###Slōka 20###


    पश्य लक्ष्मण शीतेषुम् मानवम् मनु संहितम् ।
    मोहयित्वा नयति एनम् न च प्राणैर् व्ययुज्यत ॥१-३०-२०॥


###Slōka 21###


    इमान् अपि वधिष्यामि निर्घृणान् दुष्ट चारिणः ।
    राक्षसान् पाप कर्मस्थान् यज्ञ घ्नान् रुधिर अशनान् ॥१-३०-२१॥


###Slōka 22###


    इति उक्त्वा लक्ष्मणम् च अशु लाघवम् दर्शयन् इव ।
    संगृह्य सुमहत् च अस्त्रम् आग्नेयम् रघुनंदनः ।सुबाहु उरसि चिक्षेप स विद्धः प्रापतत् भुवि ॥१-३०-२२॥


###Slōka 23###


    शेषान् वायव्यम् आदाय निजघान महायशाः ।
    राघवः परमोदारो मुनीनाम् मुदम् आवहन् ॥१-३०-२३॥


###Slōka 24###


    स हत्वा राक्षसान् सर्वान् यज्ञ घ्नान् रघुनंदनः ।
    ऋषिभिः पूजितः तत्र यथा इन्द्रो विजये पुरा ॥१-३०-२४॥


###Slōka 25###


    अथ यज्ञे समाप्ते तु विश्वामित्रो महामुनिः ।
    निरीतिका दिशो दृष्ट्वा काकुत्स्थम् इदम् अब्रवीत् ॥१-३०-२५॥


###Slōka 26###


    कृतार्थो अस्मि महाबाहो कृतम् गुरु वचः त्वया ।
    सिद्धाश्रमम् इदम् सत्यम् कृतम् वीर महायशः ।स हि रामम् प्रशस्य एवम् ताभ्याम् संध्याम् उपागमत् ॥१-३०-२६॥


