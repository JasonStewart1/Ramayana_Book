बालकाण्डम्
===============================


## Chapter 72  / सर्गः ७२##


###Slōka 1###


    तम् उक्तवंतम् वैदेहम् विश्वामित्रो महामुनिः ।
    उवाच वचनम् वीरम् वसिष्ठ सहितो नृपम् ॥१-७२-१॥


###Slōka 2###


    अचिंत्यानि अप्रमेयाणि कुलानि नरपुंगव ।
    इक्ष्वाकूणाम् विदेहानाम् न एषाम् तुल्यो अस्ति कश्चन ॥१-७२-२॥


###Slōka 3###


    सदृशो धर्म संबन्धः सदृशो रूप संपदा ।
    राम लक्ष्मणयो राजन् सीता च ऊर्मिलया सह ॥१-७२-३॥


###Slōka 4###


    वक्तव्यम् च नर श्रेष्ठ श्रूयताम् वचनम् मम ।
    भ्राता यवीयान् धर्मज्ञ एष राजा कुशध्वजः ॥१-७२-४॥


###Slōka 5###


    अस्य धर्मात्मनो राजन् रूपेण अप्रतिमम् भुवि ।
    सुता द्वयम् नरश्रेष्ठ पत्नि अर्थम् वरयामहे ॥१-७२-५॥


###Slōka 6###


    भरतस्य कुमारस्य शत्रुघ्नस्य च धीमतः ।
    वरयेम सुते राजन् तयोः अर्थे महात्मनोः ॥१-७२-६॥


###Slōka 7###


    पुत्रा दशरथस्य इमे रूप यौवन शालिनः ।
    लोक पाल समाः सर्वे देव तुल्य पराक्रमाः ॥१-७२-७॥


###Slōka 8###


    उभयोः अपि राजेन्द्र संबन्धेन अनुबध्यताम् ।
    इक्ष्वाकु कुलम् अव्यग्रम् भवतः पुण्य कर्मणः ॥१-७२-८॥


###Slōka 9###


    विश्वामित्र वचः श्रुत्वा वसिष्ठस्य मते तदा ।
    जनकः प्रांजलिः वाक्यम् उवाच मुनिपुंगवौ ॥१-७२-९॥


###Slōka 10###


    कुलम् धन्यम् इदम् मन्ये येषाम् तौ मुनिपुंगवौ ।
    सदृशम् कुल संबन्धम् यत् आज्ञापयथः स्वयम् ॥१-७२-१०॥


###Slōka 11###


    एवम् भवतु भद्रम् वः कुशध्वज सुते इमे ।
    पत्न्यौ भजेताम् सहितौ शत्रुघ्न भरतौ उभौ ॥१-७२-११॥


###Slōka 12###


    एक अह्ना राज पुत्रीणाम् चतसॄणाम् महामुने ।
    पाणीन् गृह्णन्तु चत्वारो राज पुत्रा महाबलाः ॥१-७२-१२॥


###Slōka 13###


    उत्तरे दिवसे ब्रह्मन् फल्गुनीभ्याम् मनीषिणः ।
    वैवाहिकम् प्रशंसन्ति भगो यत्र प्रजापतिः ॥१-७२-१३॥


###Slōka 14###


    एवम् उक्त्वा वचः सौम्यम् प्रत्युत्थाय कृतांजलिः ।
    उभौ मुनि वरौ राजा जनको वाक्यम् अब्रवीत् ॥१-७२-१४॥


###Slōka 15###


    परो धर्मः कृतो मह्यम् शिष्यो अस्मि भवतोः सदा ।
    इमानि आसन मुख्यानि आस्यताम् मुनिपुंगवौ ॥१-७२-१५॥


###Slōka 16###


    यथा दशरथस्य इयम् तथा अयोध्या पुरी मम ।
    प्रभुत्वे न अस्ति सन्देहो यथा अर्हम् कर्तुम् अर्हथः ॥१-७२-१६॥


###Slōka 17###


    तथा ब्रुवति वैदेहे जनके रघु नंदनः ।
    राजा दशरथो हृष्टः प्रत्युवाच मही पतिम् ॥१-७२-१७॥


###Slōka 18###


    युवाम् असंख्येय गुणौ भ्रातरौ मिथिलेश्वरौ ।
    ऋषयो राज संघाः च भवद्भ्याम् अभिपूजिताः ॥१-७२-१८॥


###Slōka 19###


    स्वस्ति प्राप्नुहि भद्रम् ते गमिष्यामः स्वम् आलयम् ।
    श्राद्ध कर्माणि विधिवत् विधास्य इति च अब्रवीत् ॥१-७२-१९॥


###Slōka 20###


    तम् आपृष्ट्वा नर पतिम् राजा दशरथः तदा ।
    मुनीन्द्रौ तौ पुरस्कृत्य जगाम आशु महायशाः ॥१-७२-२०॥


###Slōka 21###


    स गत्वा निलयम् राजा श्राद्धम् कृत्वा विधानतः ।
    प्रभाते काल्यम् उत्थाय चक्रे गो दानम् उत्तमम् ॥१-७२-२१॥


###Slōka 22###


    गवाम् शत सहस्रम् च ब्राह्मणेभ्यो नराधिपः ।
    एक एकशो ददौ राजा पुत्रान् उद्धिश्य धर्मतः ॥१-७२-२२॥


###Slōka 23###


    सुवर्ण शृंगयः संपन्नाः स वत्साः काम्स्य दोहनाः ।
    गवाम् शत सहस्राणि चत्वारि पुरुष ऋषभः ॥१-७२-२३॥


###Slōka 24###


    वित्तम् अन्यत् च सु बहु द्विजेभ्यो रघु नंदनः ।
    ददौ गो दानम् उद्दिश्य पुत्राणाम् पुत्र वत्सलः ॥१-७२-२४॥


###Slōka 25###


    स सुतैः कृत गो दानैः वृतः सः नृपतिः तदा ।
    लोक पालैः इव आभाति वृतः सौम्यः प्रजापतिः ॥१-७२-२५॥


