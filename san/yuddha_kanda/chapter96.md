युद्धकाण्डम्
===============================


## Chapter 96  / सर्गः ९६##


###Slōka 1/ श्लोक १###


    आर्तानां राक्षसीनां तु लङ्कायां वै कुले कुले।
    रावणः करुणं शब्दं शुश्राव परिदेवितम् ।। ६.९६.१ ।।


###Slōka 2/ श्लोक २###


    स तु दीर्घं विनिश्वस्य मुहूर्तं ध्यानमास्थितः।
    बभूव परमक्रुद्धो रावणो भीमदर्शनः ।। ६.९६.२ ।।


###Slōka 3/ श्लोक ३###


    सन्दश्य दशनैरोष्ठं क्रोधसंरक्तलोचनः।
    राक्षसैरपि दुर्दर्शः कालाग्निरिव मूर्च्छितः ।। ६.९६.३ ।।


###Slōka 4/ श्लोक ४###


    उवाच च समीपस्थान् राक्षसान् राक्षसेश्वरः।
    भयाव्यक्तकथस्तत्र निर्दहन्निव चक्षुषा ।। ६.९६.४ ।।


###Slōka 5/ श्लोक ५###


    महोदरमाहपार्श्वौ विरूपाक्षं च राक्षसम्।
    शीघ्रं वदत सैन्यानि निर्यातेति ममाज्ञया ।। ६.९६.५ ।।


###Slōka 6/ श्लोक ६###


    तस्य तद्वचनं श्रुत्वा राक्षसास्ते भयार्दिताः।
    चोदयामासुरव्यग्रान् राक्षसांस्तान् नृपाज्ञया ।। ६.९६.६ ।।


###Slōka 7/ श्लोक ७###


    ते तु सर्वे तथेत्युक्त्वा राक्षसा घोरदर्शनाः।
    कृतस्वस्त्ययनाः सर्वे रणायाभिमुखा ययुः ।। ६.९६.७ ।।


###Slōka 8/ श्लोक ८###


    प्रतिपूज्य यथान्यायं रावणं ते निशाचराः।
    तस्थुः प्राञ्जलयः सर्वे भर्तुर्विजयकाङ्क्षिणः ।। ६.९६.८ ।।


###Slōka 9/ श्लोक ९###


    अथोवाच प्रहस्यैतान् रावणः क्रोधमूर्च्छितः।
    महोदरमहापार्श्वौ विरूपाक्षं च राक्षसम् ।। ६.९६.९ ।।


###Slōka 10/ श्लोक १०###


    अद्य बाणैर्धनुर्मुक्तैर्युगान्तादित्यसन्निभैः।
    राघवं लक्ष्मणं चैव नेष्यामि यमसादनम् ।। ६.९६.१० ।।


###Slōka 11/ श्लोक ११###


    खरस्य कुम्भकर्णस्य प्रहस्तेन्द्रजितोस्तथा।
    करिष्यामि प्रतीकारमद्य शत्रुवधादहम् ।। ६.९६.११ ।।


###Slōka 12/ श्लोक १२###


    नैवान्तरिक्षं न दिशो न नद्यो नापि सागराः।
    प्रकाशत्वं गमिष्यन्ति मद्बाणजलदावृताः ।। ६.९६.१२ ।।


###Slōka 13/ श्लोक १३###


    अद्य वानरमुख्यानां तानि यूथानि भागशः।
    धनुषा शरजालेन विधमिष्यामि पत्रिणा ।। ६.९६.१३ ।।


###Slōka 14/ श्लोक १४###


    अद्य वानरसैन्यानि रथेन पवनौजसा।
    धनुःसमुद्रादुद्भूतैर्मथिष्यामि शरोर्मिभिः ।। ६.९६.१४ ।।


###Slōka 15/ श्लोक १५###


    आकोशपद्मवक्त्राणि पद्मकेसरवर्चसाम्।
    अद्य यूथतटाकानि गजवत् प्रमथाम्यहम् ।। ६.९६.१५ ।।


###Slōka 16/ श्लोक १६###


    सशरैरद्य वदनैः सङ्ख्ये वानरयूथपाः।
    मण्डयिष्यन्ति वसुधां सनालैरिव पङ्कजैः ।। ६.९६.१६ ।।


###Slōka 17/ श्लोक १७###


    अद्य युद्धप्रचण्डानां हरीणां द्रुमयोधिनाम्।
    मुक्तेनैकेषुणा युद्धे भेत्स्यामि च शतं शतम् ।। ६.९६.१७ ।।


###Slōka 18/ श्लोक १८###


    हतो भर्ता हतो भ्राता यासां च तनया हताः।
    वधेनाद्य रिपोस्तासां करोम्यस्रप्रमार्जनम् ।। ६.९६.१८ ।।


###Slōka 19/ श्लोक १९###


    अद्य मद्बाणनिर्भिन्नैः प्रकीर्णैर्गतचेतनैः।
    करोमि वानरैर्युद्धे यत्नावेक्ष्यतलां महीम् ।। ६.९६.१९ ।।


###Slōka 20/ श्लोक २०###


    अद्य गोमायवो गृध्रा ये च मांसाशिनो ऽपरे।
    सर्वांस्तांस्तर्पयिष्यामि शत्रुमांसैः शरार्पितैः ।। ६.९६.२० ।।


###Slōka 21/ श्लोक २१###


    कल्प्यतां मे रथः शीघ्रं क्षिप्रमानीयतां धनुः।
    अनुप्रयान्तु मां सर्वे ये ऽवशिष्टा निशाचराः ।। ६.९६.२१ ।।


###Slōka 22/ श्लोक २२###


    तस्य तद्वचनं श्रुत्वा महापार्श्वो ऽब्रवीद्वचः।
    बलाध्यक्षान् स्थितांस्तत्र बलं सन्त्वर्यतामिति ।। ६.९६.२२ ।।


###Slōka 23/ श्लोक २३###


    बलाध्यक्षास्तु संरब्धा राक्षसांस्तान् गृहाद्गृहात्।
    चोदयन्तः परिययुर्लङ्कायां तु महाबलाः ।। ६.९६.२३ ।।


###Slōka 24/ श्लोक २४###


    ततो मुहूर्तान्निष्पेतू राक्षसा भीमदर्शनाः।
    नर्दन्तो भीमवदना नानाप्रहरणैर्भुजैः ।। ६.९६.२४ ।।


###Slōka 25/ श्लोक २५###


    असिभिः पट्टिशैः शूलैर्गदाभिर्मुसलैर्हुलैः।
    शक्तिभिस्तीक्ष्णधाराभिर्महद्भिः कूटमुद्गरैः ।। ६.९६.२५ ।।


###Slōka 26/ श्लोक २६###


    यष्टिभिर्विमलैश्चक्रैर्निशितैश्च परश्वधैः।
    भिण्डिपालैः शतघ्नीभिरन्यैश्चापि वरायुधैः ।। ६.९६.२६ ।।


###Slōka 27/ श्लोक २७###


    अथानयद्बलाध्यक्षः सत्वरो रावणाज्ञया।
    द्रुतं सूतसमायुक्तं युक्ताष्टतुरगं रथम् ।। ६.९६.२७ ।।


###Slōka 28/ श्लोक २८###


    आरुरोह रथं भीमो दीप्यमानं स्वतेजसा ।
    । ६.९६.२८ ।।


###Slōka 29/ श्लोक २९###


    ततः प्रयातः सहसा राक्षसैर्बहुभिर्वृतः।
    रावणः सत्त्वगाम्भीर्याद्दारयन्निव मेदिनीम् ।। ६.९६.२९ ।।


###Slōka 30/ श्लोक ३०###


    रावणेनाभ्यनुज्ञातौ महापार्श्वमहोदरौ।
    विरूपाक्षश्च दुर्धर्षो रथानारुरुहुस्तदा ।। ६.९६.३० ।।


###Slōka 31/ श्लोक ३१###


    ते तु हृष्टा विनर्दन्तो भिन्दन्त इव मेदिनीम्।
    नादं घोरं विमुञ्जन्तो निर्ययुर्जयकांक्षिणः ।। ६.९६.३१ ।।


###Slōka 32/ श्लोक ३२###


    ततो युद्धाय तेजस्वी रक्षोगणबलैर्वृतः।
    निर्ययावुद्यतधनुः कालान्तकयमोपमः ।। ६.९६.३२ ।।


###Slōka 33/ श्लोक ३३###


    ततः प्रजवनाश्वेन रथेन स महारथः।
    द्वारेण निर्ययौ तेन यत्र तौ रामलक्ष्मणौ ।। ६.९६.३३ ।।


###Slōka 34/ श्लोक ३४###


    ततो नष्टप्रभः सूर्यो दिशश्च तिमिरावृताः ।
    । ६.९६.३४ ।।


###Slōka 35/ श्लोक ३५###


    द्विजाश्च नेदुर्घोराश्च सञ्चचालेव मेदिनी।
    ववर्ष रुधिरं देवश्चस्खलुस्तुरगाः पथि ।। ६.९६.३५ ।।


###Slōka 36/ श्लोक ३६###


    ध्वजाग्रे न्यपतद्गृध्रो विनेदुश्चाशिवं शिवाः।
    नयनं चास्फुरद्वामं सव्यो बाहुरकम्पत ।। ६.९६.३६ ।।


###Slōka 37/ श्लोक ३७###


    विवर्णं वदनं चासीत् किञ्चिदभ्रश्यत स्वरः ।
    । ६.९६.३७ ।।


###Slōka 38/ श्लोक ३८###


    ततो निष्पततो युद्धे दशग्रीवस्य रक्षसः।
    रणे निधनशंसीनि रूपाण्येतानि जज्ञिरे ।। ६.९६.३८ ।।


###Slōka 39/ श्लोक ३९###


    अन्तरिक्षात् पपातोल्का निर्घातसमनिस्वना।
    विनेदुरशिवा गृध्रा वायसैरनुनादिताः ।। ६.९६.३९ ।।


###Slōka 40/ श्लोक ४०###


    एतानचिन्तयन् घोरानुत्पातान् समुपस्थितान्।
    निर्ययौ रावणो मोहाद्वधार्थी कालचोदितः ।। ६.९६.४० ।।


###Slōka 41/ श्लोक ४१###


    तेषां तु रथघोषेण राक्षसानां महात्मनाम्।
    वानराणामपि चमूर्युद्धायैवाभ्यवर्तत ।। ६.९६.४१ ।।


###Slōka 42/ श्लोक ४२###


    तेषां तु तुमुलं युद्धं बभूव कपिरक्षसाम्।
    अन्योन्यमाह्वयानानां क्रुद्धानां जयमिच्छताम् ।। ६.९६.४२ ।।


###Slōka 43/ श्लोक ४३###


    ततः क्रुद्धो दशग्रीवः शरैः काञ्चनभूषणैः।
    वानराणामनीकेषु चकार कदनं महत् ।। ६.९६.४३ ।।


###Slōka 44/ श्लोक ४४###


    निकृत्तशिरसः केचिद्रावणेन वलीमुखाः।
    केचिद्विच्छिन्न हृदयाः केचिच्छ्रोत्रविवर्जिताः।निरुच्छ्वासा हताः केचित् केचित् पार्श्वेषु दारिताः ।। ६.९६.४४ ।।


###Slōka 45/ श्लोक ४५###


    केचिद्विभिन्नशिरसः केचिच्चक्षुर्विवर्जिताः ।
    । ६.९६.४५ ।।


###Slōka 46/ श्लोक ४६###


    दशाननः क्रोधविवृत्तनेत्रो यतो यतो ऽभ्येति रथेन सङ्ख्ये।
    ततस्ततस्तस्य शरप्रवेगं सोढुं न शेकुर्हरिपुङ्गवास्ते ।। ६.९६.४६ ।।


###Slōka 47/ श्लोक ४७###


    इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे षण्णवतितमः सर्गः ।
    । ९६ ।।


