युद्धकाण्डम्
===============================


## Chapter 52  / सर्गः ५२##


###Slōka 1/ श्लोक १###


    धूम्राक्षं प्रेक्ष्य निर्यान्तं राक्षसं भीमविक्रमम् ।
    विनेदुर्वानराः सर्वे प्रहृष्टा युद्धकाङ्क्षिणः ।। ६.५२.१ ।।।।


###Slōka 2/ श्लोक २###


    तेषां सुतुमुलं युद्धं सञ्जज्ञे हरिरक्षसाम् ।
    अन्योन्यं पादपैर्घोरं निघ्नतां शूलमुद्गरैः ।। ६.५२.२ ।।।।


###Slōka 3/ श्लोक ३###


    घोरैश्च परिघैश्चित्रैस्त्रिशूलैश्चापि संहतैः ।
    राक्षसैर्वानरा घोरैर्विनिकृत्ताः समन्ततः ।। ६.५२.३ ।।।।


###Slōka 4/ श्लोक ४###


    वानरै राक्षसाश्चापि द्रुमैर्भूमौ समीकृताः ।
    राक्षसाश्चापि सङ्क्रुद्धा वानरान्निशितैः शरैः ।विव्यधुर्घोरसङ्काशैः कङ्कपत्रैरजिह्मगैः ।। ६.५२.४ ।।।।


###Slōka 5/ श्लोक ५###


    ते गदाभिश्च भीमाभिः पट्टिशैः कूटमुद्गरैः ।
    । ६.५२.५ ।।श्चापि सङ्क्रुद्धा वानरान्निशितैः शरैः ।।।


###Slōka 6/ श्लोक ६###


    विदार्यमाणा रक्षोभिर्वानरास्ते महाबलाः ।
    अमर्षाज्जनितोद्धर्षाश्चक्रुः कर्माण्यभीतवत् ।। ६.५२.६ ।।।।


###Slōka 7/ श्लोक ७###


    शरनिर्भिन्नगात्रास्ते शूलनिर्भिन्नदेहिनः ।
    जगृहुस्ते द्रुमांस्तत्र शिलाश्च हरियूथपाः ।। ६.५२.७ ।।।।


###Slōka 8/ श्लोक ८###


    ते भीमवेगा हरयो नर्दमानास्ततस्ततः ।
    ममन्थू राक्षसान् भीमान्नामानि च बभाषिरे ।। ६.५२.८ ।।।।


###Slōka 9/ श्लोक ९###


    तद्वभूवाद्भुतं घोरं युद्धं वानररक्षसाम् ।
    शिलाभिर्विविधाभिश्च बहुभिश्चैव पादपैः ।। ६.५२.९ ।।।।


###Slōka 10/ श्लोक १०###


    राक्षसा मथिताः केचिद्वानरैर्जितकाशिभिः ।
    ववमू रुधिरं केचिन्मुखै रुधिरभोजनाः ।। ६.५२.१० ।।।।


###Slōka 11/ श्लोक ११###


    पार्श्वेषु दारिताः केचित् केचिद्राशीकृता द्रुमैः ।
    शिलाभिश्चूर्णिताः केचित् केचिद्दन्तैर्विदारिताः ।। ६.५२.११ ।।।।


###Slōka 12/ श्लोक १२###


    ध्वजैर्विमथितैर्भग्नैः खरैश्च विनिपातितैः ।
    रथैर्विध्वंसितैश्चापि पतितै रजनीचरैः ।। ६.५२.१२ ।।।।


###Slōka 13/ श्लोक १३###


    गजेन्द्रैः पर्वताकारैः पर्वताग्रैर्वनौकसाम् ।
    मथितैर्वाजिभिः कीर्णं सारोहैर्वसुधातलम् ।। ६.५२.१३ ।।।।


###Slōka 14/ श्लोक १४###


    वानरैर्भीमविक्रान्तैराप्लुत्याप्लुत्य वेगितैः ।
    राक्षसाः करजैस्तीक्ष्णैर्मुखेषु विनिकर्तिताः ।। ६.५२.१४ ।।।।


###Slōka 15/ श्लोक १५###


    विवर्णवदना भूयो विप्रकीर्णशिरोरुहाः ।
    मूढाः शोणितगन्धेन निपेतुर्धरणीतले ।। ६.५२.१५ ।।।।


###Slōka 16/ श्लोक १६###


    अन्ये परमसङ्क्रुद्धा राक्षसा भीमनिस्वनाः ।
    तलैरेवाभिधावन्ति वज्रस्पर्शसमैर्हरीन् ।। ६.५२.१६ ।।।।


###Slōka 17/ श्लोक १७###


    वानरैरापतन्तस्ते वेगिता वेगवत्तरैः ।
    मुष्टिभिश्चरणैर्दन्तैः पादपैश्चावपोथिताः ।वानरैर्हन्यमानास्ते राक्षसा विप्रदुद्रुवुः ।। ६.५२.१७ ।।।।


###Slōka 18/ श्लोक १८###


    सैन्यं तु विद्रुतं दृष्ट्वा धूम्राक्षो राक्षसर्षभः ।
    क्रोधेन कदनं चक्रे वानराणां युयुत्सताम् ।। ६.५२.१८ ।।।।


###Slōka 19/ श्लोक १९###


    प्रासैः प्रमथिताः केचिद्वानराः शोणितस्रवाः ।
    मुद्गरैराहताः केचित् पतिता धरणीतले ।। ६.५२.१९ ।।।।


###Slōka 20/ श्लोक २०###


    परिघैर्मथिताः केचिद्भिन्दिपालैर्विदारिताः ।
    पट्टिशैराहताः केचिद्विह्वलन्तो गतासवः ।। ६.५२.२० ।।।।


###Slōka 21/ श्लोक २१###


    केचिद्विनिहताः शूलै रुधिरार्द्रा वनौकसः ।
    केचिद्विद्राविता नष्टाः सबलै राक्षसैर्युधि ।। ६.५२.२१ ।।।।


###Slōka 22/ श्लोक २२###


    विभिन्नहृदयाः केचिदेकपार्श्वेन दारिताः ।
    विदारिता स्त्रिशूलैश्च केचिदान्त्रैर्विनिःसृताः ।। ६.५२.२२ ।।।।


###Slōka 23/ श्लोक २३###


    तत्सुभीमं महायुद्धं हरिराक्षससङ्कुलम् ।
    प्रबभौ शब्दबहुलं शिलापादपसङ्कुलम् ।। ६.५२.२३ ।।।।


###Slōka 24/ श्लोक २४###


    धनुर्ज्यातन्त्रिमधुरं हिक्कातालसमन्वितम् ।
    मन्दस्तनितसङ्गीतं युद्धगान्धर्वमाबभौ ।। ६.५२.२४ ।।।।


###Slōka 25/ श्लोक २५###


    धूम्राक्षस्तु धनुष्पाणिर्वानरान् रणमूर्धनि ।
    हसन् विद्रावयामास दिशस्तु शरवृष्टिभिः ।। ६.५२.२५ ।।।।


###Slōka 26/ श्लोक २६###


    धूम्राक्षेणार्दितं सैन्यं व्यथितं दृश्य मारुतिः ।
    अभ्यवर्तत सङ्क्रुद्धः प्रगृह्य विपुलां शिलाम् ।। ६.५२.२६ ।।।।


###Slōka 27/ श्लोक २७###


    क्रोधाद्द्विगुणताम्राक्षः पितृतुल्यपराक्रमः ।
    शिलां तां पातयामास धूम्राक्षस्य रथं प्रति ।। ६.५२.२७ ।।।।


###Slōka 28/ श्लोक २८###


    आपतन्तीं शिलां दृष्ट्वा गदामुद्यम्य सम्भ्रमात् ।
    रथादाप्लुत्य वेगेन वसुधायां व्यतिष्ठत ।। ६.५२.२८ ।।।।


###Slōka 29/ श्लोक २९###


    सा प्रमथ्य रथं तस्य निपपात शिला भुवि ।
    सचक्रकूबरं साश्वं सध्वजं सशरासनम् ।। ६.५२.२९ ।।।।


###Slōka 30/ श्लोक ३०###


    स भङ्क्त्वा तु रथं तस्य हनुमान् मारुतात्मजः ।
    रक्षसां कदनं चक्रे सस्कन्धविटपैर्द्रुमैः ।। ६.५२.३० ।।।।


###Slōka 31/ श्लोक ३१###


    विभिन्नशिरसो भूत्वा राक्षसाः शोणितोक्षिताः ।
    द्रुमैः प्रव्यथिताश्चान्ये निपेतुर्धरणीतले ।। ६.५२.३१ ।।।।


###Slōka 32/ श्लोक ३२###


    विद्राव्य रासक्षं सैन्यं हनुमान् मारुतात्मजः ।
    गिरेः शिखरमादाय धूम्राक्षमभिदुद्रुवे ।। ६.५२.३२ ।।।।


###Slōka 33/ श्लोक ३३###


    तमापतन्तं धूम्राक्षो गदामुद्यम्य वीर्यवान् ।
    विनर्दमानः सहसा हनुमन्तमभिद्रवत् ।। ६.५२.३३ ।।।।


###Slōka 34/ श्लोक ३४###


    ततः क्रुद्धस्तु वेगेन गदां तां बहुकण्टकाम् ।
    पातयामास धूम्राक्षो मस्तके तु हनूमतः ।। ६.५२.३४ ।।।।


###Slōka 35/ श्लोक ३५###


    ताडितः स तया तत्र गदया भीमरूपया ।
    । ६.५२.३५ ।।।।


###Slōka 36/ श्लोक ३६###


    स कपिर्मारुतबलस्तं प्रहारमचिन्तयन् ।
    धूम्राक्षस्य शिरोमध्ये गिरिशृङ्गमपातयत् ।। ६.५२.३६ ।।।।


###Slōka 37/ श्लोक ३७###


    स विह्वलितसर्वाङ्गो गिरिशृङ्गेण ताडितः ।
    पपात सहसा भूमौ विकीर्ण इव पर्वतः ।। ६.५२.३७ ।।।।


###Slōka 38/ श्लोक ३८###


    धूम्राक्षं निहतं दृष्टवा हतशेषा निशाचराः ।
    त्रस्ताः प्रविविशुर्लङ्कां वध्यमानाः प्लवङ्गमैः ।। ६.५२.३८ ।।।।


###Slōka 39/ श्लोक ३९###


    स तु पवनसुतो निहत्य शत्रुं क्षतजवहाः सरितश्च सन्निकीर्य ।
    रिपुवधजनितश्रमो महात्मा मुदमगमत् कपिभिश्च पूज्यमानः ।। ६.५२.३९ ।।


