युद्धकाण्डम्
===============================


## Chapter 97  / सर्गः ९७##


###Slōka 1/ श्लोक १###


    तथा तैः कृत्तगात्रैस्तु दशग्रीवेण मार्गणैः।
    बभूव वसुधा तत्र प्रकीर्णा हरिभिस्तदा ।। ६.९७.१ ।।


###Slōka 2/ श्लोक २###


    रावणस्याप्रसह्यं तं शरसम्पातमेकतः।
    न शेकुः सहितुं दीप्तं पतङ्गा ज्वलनं यथा ।। ६.९७.२ ।।


###Slōka 3/ श्लोक ३###


    ते ऽर्दिता निशितैर्बाणैः क्रोशन्तो विप्रदुद्रुवुः।
    पावकार्चिस्समाविष्टा दह्यमाना यथा गजाः ।। ६.९७.३ ।।


###Slōka 4/ श्लोक ४###


    प्लवङ्गानामनीकानि महाभ्राणीव मारुतः।
    स ययौ समरे तस्मिन् विधमन् रावणः शरैः ।। ६.९७.४ ।।


###Slōka 5/ श्लोक ५###


    कदनं तरसा कृत्वा राक्षसेन्द्रो वनौकसाम्।
    आससाद ततो युद्धे राघवं त्वरितस्तदा ।। ६.९७.५ ।।


###Slōka 6/ श्लोक ६###


    सुग्रीवस्तान् कपीन् दृष्ट्वा भग्नान् विद्रवतो रणे।
    गुल्मे सुषेणं निक्षिप्य चक्रे युद्धे ऽद्भुतं मनः ।। ६.९७.६ ।।


###Slōka 7/ श्लोक ७###


    आत्मनः सदृशं वीरः स तं निक्षिप्य वानरम्।
    सुग्रीवो ऽभिमुखः शत्रुं प्रतस्थे पादपायुधः ।। ६.९७.७ ।।


###Slōka 8/ श्लोक ८###


    पार्श्वतः पृष्टतश्चास्य सर्वे यूथपाधिपाः स्वयम्।
    अनुजह्रुर्महाशैलान् विविधांश्च महाद्रुमान् ।। ६.९७.८ ।।


###Slōka 9/ श्लोक ९###


    स नर्दन् युधि सुग्रीवः स्वरेण महता महान्।
    पातयन् विविधांश्चान्यान् जगामोत्तमराक्षसान् ।। ६.९७.९ ।।


###Slōka 10/ श्लोक १०###


    ममन्थ च महाकायो राक्षसान् वानरेश्वरः।
    युगान्तसमये वायुः प्रवृद्धानगमानिव ।। ६.९७.१० ।।


###Slōka 11/ श्लोक ११###


    राक्षसानामनीकेषु शैलवर्षं ववर्ष ह।
    अश्मवर्षं यथा मेघः पक्षिसङ्घेषु कानने ।। ६.९७.११ ।।


###Slōka 12/ श्लोक १२###


    कपिराजविमुक्तैस्तैः शैलवर्षैस्तु राक्षसाः।
    विकीर्णशिरसः पेतुर्निकृत्ता इव पर्वताः ।। ६.९७.१२ ।।


###Slōka 13/ श्लोक १३###


    अथ सङ्क्षीयमाणेषु राक्षसेषु समन्ततः।
    सुग्रीवेण प्रभग्नेषु पतत्सु निनदत्सु च ।। ६.९७.१३ ।।


###Slōka 14/ श्लोक १४###


    विरूपाक्षः स्वकं नाम धन्वी विश्राव्य राक्षसः।
    रथादाप्लुत्य दुर्धर्षो गजस्कन्धमुपारुहत् ।। ६.९७.१४ ।।


###Slōka 15/ श्लोक १५###


    स तं द्विरदमारुह्य विरूपाक्षो महारथः।
    विनदन् भीमनिर्ह्रादं वानरानभ्यधावत ।। ६.९७.१५ ।।


###Slōka 16/ श्लोक १६###


    सुग्रीवे स शरान् घोरान् विससर्ज चमूमुखे।
    स्थापयामास चोद्विग्नान् राक्षसान् सम्प्रहर्षयन् ।। ६.९७.१६ ।।


###Slōka 17/ श्लोक १७###


    स तु विद्धः शितैर्बाणैः कपीन्द्रस्तेन रक्षसा।
    चक्रोध स महाक्रोधो वधे चास्य मनो दधे ।। ६.९७.१७ ।।


###Slōka 18/ श्लोक १८###


    ततः पादपमुद्धृत्य शूरः सम्प्रधनो हरिः।
    अभिपत्य जघानास्य प्रमुखे तु महागजम् ।। ६.९७.१८ ।।


###Slōka 19/ श्लोक १९###


    स तु प्रहाराभिहतः सुग्रीवेण महागजः।
    अपासर्पद्धनुर्मात्रं निषसाद ननाद च ।। ६.९७.१९ ।।


###Slōka 20/ श्लोक २०###


    गजात्तु मथितात्तूर्णमपक्रम्य स वीर्यवान्।
    राक्षसो ऽभिमुखः शत्रुं प्रत्युद्गम्य ततः कपिम् ।। ६.९७.२० ।।


###Slōka 21/ श्लोक २१###


    आर्षभं चर्म खड्गं च प्रगृह्य लघुविक्रमः।
    भर्त्सयन्निव सुग्रीवमाससाद व्यवस्थितम् ।। ६.९७.२१ ।।


###Slōka 22/ श्लोक २२###


    स हि तस्याभिसङ्क्रुद्धः प्रगृह्य विपुलां शिलाम्।
    विरूपाक्षाय चिक्षेप सुग्रीवो जलदोपमाम् ।। ६.९७.२२ ।।


###Slōka 23/ श्लोक २३###


    स तां शिलामापतन्तीं दृष्ट्वा राक्षसपुङ्गवः।
    अपक्रम्य सुविक्रान्तः खड्गेन प्राहरत्तदा ।। ६.९७.२३ ।।


###Slōka 24/ श्लोक २४###


    तेन खड्गप्रहारेण रक्षसा बलिना हतः।
    मुहूर्तमभवद्वीरो विसञ्ज्ञ इव वानरः ।। ६.९७.२४ ।।


###Slōka 25/ श्लोक २५###


    स तदा सहसोत्पत्य राक्षसस्य महाहवे।
    मुष्टिं संवर्त्य वेगेन पातयामास वक्षसि ।। ६.९७.२५ ।।


###Slōka 26/ श्लोक २६###


    मुष्टिप्रहाराभिहतो विरूपाक्षो निशाचरः।
    तेन खड्गेन सङ्क्रुद्धः सुग्रीवस्य चमूमुखे।कवचं पातयामास पद्भ्यामभिहतो ऽपतत् ।। ६.९७.२६ ।।


###Slōka 27/ श्लोक २७###


    स समुत्थाय पतितः कपिस्तस्य व्यसर्जयत्।
    तलप्रहारमशनेः समानं भीमनिस्वनम् ।। ६.९७.२७ ।।


###Slōka 28/ श्लोक २८###


    तलप्रहारं तद्रक्षः सुग्रीवेण समुद्यतम्।
    नैपुण्यान्मोचयित्वैनं मुष्टिनोरस्यताडयत् ।। ६.९७.२८ ।।


###Slōka 29/ श्लोक २९###


    ततस्तु सङ्क्रुद्धतरः सुग्रीवो वानरेश्वरः।
    मोक्षितं चात्मनो दृष्ट्वा प्रहारं तेन रक्षसा।स ददर्शान्तरं तस्य विरूपाक्षस्य वानरः ।। ६.९७.२९ ।।


###Slōka 30/ श्लोक ३०###


    ततो न्यपातयत् क्रोधाच्छङ्खदेशे महत्तलम् ।
    । ६.९७.३० ।।दीप्तं पतङ्गा ज्वलनं यथा ।। ६.९७.२ ।।


###Slōka 31/ श्लोक ३१###


    महेन्द्राशनिकल्पेन तलेनाभिहतः क्षितौ ।
    । ६.९७.३१ ।।।।दीप्तं पतङ्गा ज्वलनं यथा ।। ६.९७.२ ।।


###Slōka 32/ श्लोक ३२###


    पपात रुधिरक्लिन्नः शोणितं च समुद्वमन्।
    स्रोतोभ्यस्तु विरूपाक्षो जलं प्रस्रवणादिव ।। ६.९७.३२ ।।


###Slōka 33/ श्लोक ३३###


    विवृत्तनयनं क्रोधात् सफेनं रुधिराप्लुतम्।
    ददृशुस्ते विरूपाक्षं विरूपाक्षतरं कृतम् ।। ६.९७.३३ ।।


###Slōka 34/ श्लोक ३४###


    स्फुरन्तं परिवर्तन्तं पार्श्वेन रुधिरोक्षितम्।
    करुणं च विनर्दन्तं ददृशुः कपयो रिपुम् ।। ६.९७.३४ ।।


###Slōka 35/ श्लोक ३५###


    तथा तु तौ संयति सम्प्रयुक्तौ तरस्विनौ वानरराक्षसानाम्।
    बलार्णवौ सस्वनतुः सुभीमं महार्णवौ द्वाविव भिन्नवेलौ ।। ६.९७.३५ ।।


###Slōka 36/ श्लोक ३६###


    विनाशितं प्रेक्ष्य विरूपनेत्रं महाबलं तं हरिपार्थिवेन।
    बलं समस्तं कपिराक्षसानामुन्मत्तगङ्गाप्रतिमं बभूव ।। ६.९७.३६ ।।


###Slōka 37/ श्लोक ३७###


    इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे सप्तनवतितमः सर्गः ।
    । ९७ ।।


