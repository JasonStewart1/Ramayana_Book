युद्धकाण्डम्
===============================


## Chapter 66  / सर्गः ६६##


###Slōka 1/ श्लोक १###


    स लङ्घयित्वा प्राकारं गिरिकूटोपमो महान्।
    निर्ययौ नगरात्तूर्णं कुम्भकर्णो महाबलः ।। ६.६६.१ ।।


###Slōka 2/ श्लोक २###


    स ननाद महानादं समुद्रमभिनादयन्।
    जनयन्निव निर्घातान् विधमन्निव पर्वतान् ।। ६.६६.२ ।।


###Slōka 3/ श्लोक ३###


    तमवध्यं मधवता यमेन वरुणेन वा।
    प्रेक्ष्य भीमाक्षमायान्तं वानरा विप्रदुद्रुवुः ।। ६.६६.३ ।।


###Slōka 4/ श्लोक ४###


    तांस्तु विप्रद्रुतान् दृष्ट्वा वालिपुत्रो ऽङ्गदो ऽब्रवीत्।
    नलं नीलं गवाक्षं च कुमुदं च महाबलम् ।। ६.६६.४ ।।


###Slōka 5/ श्लोक ५###


    आत्मानमत्र विस्मृत्य वीर्याण्यभिजनानि च।
    क्व गच्छत भयत्रस्ताः प्राकृता हरयो यथा ।। ६.६६.५ ।।


###Slōka 6/ श्लोक ६###


    साधु सौम्या निवर्तध्वं किं प्राणान् परिरक्षथ।
    नालं युद्धाय वै रक्षो महतीयं बिभीषिका ।। ६.६६.६ ।।


###Slōka 7/ श्लोक ७###


    महतीमुत्थितामेनां राक्षसानां बिभीषिकाम्।
    विक्रमाद्विधमिष्यामो निवर्तध्वं प्लवङ्गमाः ।। ६.६६.७ ।।


###Slōka 8/ श्लोक ८###


    कृच्छ्रेण तु समाश्वस्य सङ्गम्य च ततस्ततः।
    वृक्षाद्रिहस्ता हरयः सम्प्रतस्थू रणाजिरम् ।। ६.६६.८ ।।


###Slōka 9/ श्लोक ९###


    ते निवृत्य तु सङ्क्रुद्धाः कुम्भकर्णं वनौकसः।
    निजघ्नुः परमक्रुद्धाः समदा इव कुञ्जराः ।। ६.६६.९ ।।


###Slōka 10/ श्लोक १०###


    प्रांशुभिर्गिरिशृङ्गैश्च शिलाभिश्च महाबलः।
    पादपैः पुष्पिताग्रैश्च हन्यमानो न कम्पते ।। ६.६६.१० ।।


###Slōka 11/ श्लोक ११###


    तस्य गात्रेषु पतिता भिद्यन्ते शतशः शिलाः।
    पादपाः पुष्पिताग्राश्च भग्नाः पेतुर्महीतले ।। ६.६६.११ ।।


###Slōka 12/ श्लोक १२###


    सो ऽपि सैन्यानि सङ्क्रुद्धो वानराणां महौजसाम्।
    ममन्थ परमायत्तो वनान्यग्निरिवोत्थितः ।। ६.६६.१२ ।।


###Slōka 13/ श्लोक १३###


    लोहितार्द्रास्तु बहवः शेरते वानरर्षभाः।
    निरस्ताः पतिता भूमौ ताम्रपुष्पा इव द्रुमाः ।। ६.६६.१३ ।।


###Slōka 14/ श्लोक १४###


    लङ्घयन्तः प्रधावन्तो वानरा नावलोकयन् ।
    । ६.६६.१४ ।।


###Slōka 15/ श्लोक १५###


    केचित्समुद्रे पतिताः केचिद्गगनमाश्रिताः।
    वध्यमानास्तु ते वीरा राक्षसेन बलीयसा ।। ६.६६.१५ ।।


###Slōka 16/ श्लोक १६###


    सागरं येन ते तीर्णाः पथा तेन प्रदुद्रुवुः ।
    । ६.६६.१६ ।।


###Slōka 17/ श्लोक १७###


    ते स्थलानि तथा निम्नं विषण्णवदना भयात्।
    ऋक्षा वृक्षान् समारूढाः केचित् पर्वतमाश्रिताः ।। ६.६६.१७ ।।


###Slōka 18/ श्लोक १८###


    ममज्जुरर्णवे केचिद् गुहाः केचित् समाश्रिताः।
    निषेदुः प्लवगाः केचित् केचिन्नैवावतस्थिरे।तान् समीक्ष्याङ्गदो भग्नान् वानरानिदमब्रवीत् ।। ६.६६.१८ ।।


###Slōka 19/ श्लोक १९###


    अवतिष्ठत युध्यामो निवर्तध्वं प्लवङ्गमाः।
    भग्नानां वो न पश्यामि परिगम्य महीमिमाम्।स्थानं सर्वे निवर्तध्वं किं प्राणान् परिरक्षथ ।। ६.६६.१९ ।।


###Slōka 20/ श्लोक २०###


    निरायुधानां द्रवतामसङ्गगतिपौरुषाः।
    दारा ह्यपहसिष्यन्ति स वै घातस्तु जीविनाम् ।। ६.६६.२० ।।


###Slōka 21/ श्लोक २१###


    कुलेषु जाताः सर्वे स्म विस्तीर्णेषु महत्सु च।
    क्व गच्छथ भयत्रस्ता हरयः प्राकृता यथा ।। ६.६६.२१ ।।


###Slōka 22/ श्लोक २२###


    अनार्याः खलु यद्भीतास्त्यक्त्वा वीर्यं प्रधावत ।
    । ६.६६.२२ ।।


###Slōka 23/ श्लोक २३###


    विकत्थनानि वो यानि तदा वै जनसंसदि।
    तानि वः क्व नु यातानि सोदग्राणि महान्ति च ।। ६.६६.२३ ।।


###Slōka 24/ श्लोक २४###


    भीरुप्रवादाः श्रूयन्ते यस्तु जीविति धिक्कृतः।
    मार्गः सत्पुरुषैर्जुष्टः सेव्यतां त्यज्यतां भयम् ।। ६.६६.२४ ।।


###Slōka 25/ श्लोक २५###


    शयामहे ऽथ निहताः पृथिव्यामल्पजीविताः।
    दुष्प्रापं ब्रह्मलोकं वा प्राप्नुमो युधि सूदिताः ।। ६.६६.२५ ।।


###Slōka 26/ श्लोक २६###


    सम्प्राप्नुयामः कीर्तिं वा निहत्वा शत्रुमाहवे।
    जीवितं वीरलोकस्य मोक्ष्यामो वसु वानराः ।। ६.६६.२६ ।।


###Slōka 27/ श्लोक २७###


    न कुम्भकर्णः काकुत्स्थं दृष्ट्वा जीवन् गमिष्यति।
    दीप्यमानमिवासाद्य पतङ्गो ज्वलनं यथा ।। ६.६६.२७ ।।


###Slōka 28/ श्लोक २८###


    पलायनेन चोद्दिष्टाः प्राणान् रक्षामहे वयम्।
    एकेन बहवो भग्ना यशो नाशं गमिष्यति ।। ६.६६.२८ ।।


###Slōka 29/ श्लोक २९###


    एवं ब्रुवाणं तं शूरमङ्गदं कनकाङ्गदम्।
    द्रवमाणास्ततो वाक्यमूचुः शूरविगर्हितम् ।। ६.६६.२९ ।।


###Slōka 30/ श्लोक ३०###


    कृतं नः कदनं घोरं कुम्भकर्णेन रक्षसा।
    न स्थानकालो गच्छामो दयितं जीवितं हि नः ।। ६.६६.३० ।।


###Slōka 31/ श्लोक ३१###


    एतावदुक्त्वा वचनं सर्वे ते भेजिरे दिशः।
    भीमं मीमाक्षमायान्तं दृष्ट्वा वानरयूथपाः ।। ६.६६.३१ ।।


###Slōka 32/ श्लोक ३२###


    द्रवमाणास्तु ते वीरा अङ्गदेन वलीमुखाः।
    सान्त्वैश्चैवानुमानैश्च ततः सर्वे निवर्तिताः ।। ६.६६.३२ ।।


###Slōka 33/ श्लोक ३३###


    प्रहर्षमुपनीताश्च वालिपुत्रेण धीमता।
    आज्ञाप्रतीक्षास्तस्थुश्च सर्वे वानरयूथपाः ।। ६.६६.३३ ।।


###Slōka 34/ श्लोक ३४###


    ऋषभशरभमैन्दधूम्रनीलाः कुमुदसुषेणगवाक्षरम्भताराः।
    द्विविदपनसवायुपुत्रमुख्यास्त्वरिततराभिमुखं रणं प्रयाताः ।। ६.६६.३४ ।।


###Slōka 35/ श्लोक ३५###


    इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे षट्षष्टितमः सर्गः ।
    । ६६ ।।


###Slōka 36/ श्लोक ३६###


    सर्पैरुष्ट्रैः खरैरश्वैः सिंहद्विपमृगद्विजैः।
    अनुजग्मुश्च तं घोरं कुम्भकर्णं महाबलम् ।। ६.६५.३६ ।।


###Slōka 37/ श्लोक ३७###


    स पुष्पवर्षैरवकीर्यमाणो धृतातपत्रः शितशूलपाणिः।
    मदोत्कटः शोणितगन्धमत्तो विनिर्ययौ दानवदेवशत्रुः ।। ६.६५.३७ ।।


###Slōka 38/ श्लोक ३८###


    पदातयश्च बहवो महानादा महाबलाः।
    अन्वयू राक्षसा भीमा भीमाक्षाः शस्त्रपाणयः ।। ६.६५.३८ ।।


###Slōka 39/ श्लोक ३९###


    रक्ताक्षाः सुमहाकाया नीलाञ्जनचयोपमाः।
    शूलानुद्यम्य खड्गांश्च निशितांश्च परश्वधान् ।। ६.६५.३९ ।।


###Slōka 40/ श्लोक ४०###


    बहुव्यामांश्च परिघान् गदाश्च मुसलानि च।
    तालस्कन्धांश्च विपुलान् क्षेपणीयान् दुरासदान् ।। ६.६५.४० ।।


###Slōka 41/ श्लोक ४१###


    अथान्यद्वपुरादाय दारुणं रोमहर्षणम्।
    निष्पपात महातेजाः कुम्भकर्णो महाबलः ।। ६.६५.४१ ।।


###Slōka 42/ श्लोक ४२###


    धनुश्शतपरीणाहः स षट्छतसमुच्छ्रितः।
    रौद्रः शकटचक्राक्षो महापर्वतसन्निभः ।। ६.६५.४२ ।।


###Slōka 43/ श्लोक ४३###


    सन्निपत्य च रक्षांसि दग्धशैलोपमो महान्।
    कुम्भकर्णो महावक्त्रः प्रहसन्निदमब्रवीत् ।। ६.६५.४३ ।।


###Slōka 44/ श्लोक ४४###


    अद्य वानरमुख्यानां तानि यूथानि भागशः।
    निर्दहिष्यामि सङ्क्रुद्धः शलभानिव पावकः ।। ६.६५.४४ ।।


###Slōka 45/ श्लोक ४५###


    नापराध्यन्ति मे कामं वानरा वनचारिणः।
    जातिरस्माद्विधानां सा पुरोद्यानविभूषणम् ।। ६.६५.४५ ।।


###Slōka 46/ श्लोक ४६###


    पुररोधस्य मूलं तु राघवः सहलक्ष्मणः।
    हते तस्मिन् हतं सर्वं तं वधिष्यामि संयुगे ।। ६.६५.४६ ।।


###Slōka 47/ श्लोक ४७###


    एवं तस्य ब्रुवाणस्य कुम्भकर्णस्य राक्षसाः।
    नादं चक्रुर्महाघोरं कम्पयन्त इवार्णवम् ।। ६.६५.४७ ।।


###Slōka 48/ श्लोक ४८###


    तस्य निष्पततस्तूर्णं कुम्भकर्णस्य धीमतः।
    बभूवुर्घोररूपाणि निमित्तानि समन्ततः ।। ६.६५.४८ ।।


###Slōka 49/ श्लोक ४९###


    उल्काशनियुता मेघा बभूवुर्गर्दभारुणाः।
    ससागरवना चैव वसुधा समकम्पत ।। ६.६५.४९ ।।


###Slōka 50/ श्लोक ५०###


    घोररूपाः शिवा नेदुः सज्वालकवलैर्मुखैः।
    मण्डलान्यपसव्यानि बबन्धुश्च विहङ्गमाः ।। ६.६५.५० ।।


###Slōka 51/ श्लोक ५१###


    निष्पपात च मालेव गृध्रो ऽस्य पथि गच्छतः।
    प्रास्फुरन्नयनं चास्य सव्यो बाहुश्च कम्पते ।। ६.६५.५१ ।।


###Slōka 52/ श्लोक ५२###


    निपपात तदा चोल्का ज्वलन्ती भीमनिस्वना।
    आदित्यो निष्प्रभश्चासीन्न प्रवाति सुखो ऽनिलः ।। ६.६५.५२ ।।


###Slōka 53/ श्लोक ५३###


    अचिन्तयन् महोत्पातानुत्थितान् रोमहर्षणान्।
    निर्ययौ कुम्भकर्णस्तु कृतान्तबलचोदितः ।। ६.६५.५३ ।।


###Slōka 54/ श्लोक ५४###


    स लङ्घयित्वा प्राकारं पद्भ्यां पर्वतसन्निभः।
    ददर्शाभ्रघनप्रख्यं वानरानीकमद्भुतम् ।। ६.६५.५४ ।।


###Slōka 55/ श्लोक ५५###


    ते दृष्ट्वा राक्षसश्रेष्ठं वानराः पर्वतोपमम्।
    वायुनुन्ना इव घना ययुः सर्वा दिशस्तदा ।। ६.६५.५५ ।।


###Slōka 56/ श्लोक ५६###


    तद्वानरानीकमतिप्रचण्डं दिशो द्रवद्भिन्नमिवाभ्रजालम्।
    स कुम्भकर्णः समवेक्ष्य हर्षान्ननाद भूयो घनवद् घनाभः ।। ६.६५.५६ ।।


###Slōka 57/ श्लोक ५७###


    ते तस्य घोरं निनदं निशम्य यथा निनादं दिवि वारिदस्य।
    पेतुर्धरण्यां बहवः प्लवङ्गा निकृत्तमूला इव सालवृक्षाः ।। ६.६५.५७ ।।


###Slōka 58/ श्लोक ५८###


    विपुलपरिघवान् स कुम्भकर्णो रिपुनिधनाय विनिस्सृतो महात्मा।
    कपिगणभयमाददत् सुभीमं प्रभुरिव किङ्करदण्डवान् युगान्ते ।। ६.६५.५८ ।।


###Slōka 59/ श्लोक ५९###


    इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे पञ्चषष्टितमः सर्गः ।
    । ६५ ।।


