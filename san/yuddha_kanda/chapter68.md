युद्धकाण्डम्
===============================


## Chapter 68  / सर्गः ६८##


###Slōka 1/ श्लोक १###


    कुम्भकर्णं हतं दृष्ट्वा राघवेण महात्मना।
    राक्षसा राक्षसेन्द्राय रावणाय न्यवेदयन् ।। ६.६८.१ ।।


###Slōka 2/ श्लोक २###


    राजन् स कालसङ्काशः संयुक्तः कालकर्मणा।
    विद्राव्य वानरीं सेनां भक्षयित्वा च वानरान् ।। ६.६८.२ ।।


###Slōka 3/ श्लोक ३###


    प्रतपित्वा मुहूर्तं च प्रशान्तो राम तेजसा।
    कायेनार्धप्रविष्टेन समुद्रं भीमदर्शनम् ।। ६.६८.३ ।।


###Slōka 4/ श्लोक ४###


    निकृत्तकण्ठोरुभुजो विक्षरन् रुधिरं बहु।
    रुद्ध्वा द्वारं शरीरेण लङ्कायाः पर्वतोपमः ।। ६.६८.४ ।।


###Slōka 5/ श्लोक ५###


    कुम्भकर्णस्तव भ्राता काकुत्स्थशरपीडितः।
    लगण्डभूतो विकृतो दावदग्ध इव द्रुमः ।। ६.६८.५ ।।


###Slōka 6/ श्लोक ६###


    तं श्रुत्वा निहतं सङ्ख्ये कुम्भकर्णं महाबलम्।
    रावणः शोकसन्तप्तो मुमोह च पपात च ।। ६.६८.६ ।।


###Slōka 7/ श्लोक ७###


    पितृव्यं निहतं दृष्ट्वा देवान्तकनरान्तकौ।
    त्रिशिराश्चातिकायश्च रुरुदुः शोकपीडिताः ।। ६.६८.७ ।।


###Slōka 8/ श्लोक ८###


    भ्रातरं निहतं दृष्ट्वा रामेणाक्लिष्टकर्मणा।
    महोदरमहापार्श्वौ शोकाक्रान्तौ बभूवतुः ।। ६.६८.८ ।।


###Slōka 9/ श्लोक ९###


    ततः कृच्छ्रात् समासाद्य सञ्ज्ञां राक्षसपुङ्गवः।
    कुम्भकर्णवधाद्दीनो विललाप स रावणः ।। ६.६८.९ ।।


###Slōka 10/ श्लोक १०###


    हा वीर रिपुदर्पघ्न कुम्भकर्ण महाबल।
    त्वं मां विहाय वै दैवाद्यातो ऽसि यमसादनम् ।। ६.६८.१० ।।


###Slōka 11/ श्लोक ११###


    मम शल्यमनुद्धत्य बान्धवानां महाबल।
    शत्रुसैन्यं प्रताप्यैकस्त्वं मां सन्त्यज्य गच्छसि ।। ६.६८.११ ।।


###Slōka 12/ श्लोक १२###


    इदानीं खल्वहं नास्मि यस्य मे दक्षिणो भुजः।
    पतितो यं समाश्रित्य न बिभेमि सुरासुरात् ।। ६.६८.१२ ।।


###Slōka 13/ श्लोक १३###


    कथमेवंविधो वीरो देवदानवदर्पहा।
    कालाग्निरुद्रप्रतिमो रणे रामेण वै हतः ।। ६.६८.१३ ।।


###Slōka 14/ श्लोक १४###


    यस्य ते वज्रनिष्पेषो न कुर्याद्व्यसनं सदा।
    स कथं रामबाणार्तः प्रसुप्तो ऽसि महीतले ।। ६.६८.१४ ।।


###Slōka 15/ श्लोक १५###


    एते देवगणाः सार्धमृष्टिभिर्गगने स्थिताः।
    निहतं त्वां रणे दृष्ट्वा निनदन्ति प्रहर्षिताः ।। ६.६८.१५ ।।


###Slōka 16/ श्लोक १६###


    ध्रुवमद्यैव संहृष्टा लब्धलक्षाः प्लवङ्गमाः।
    आरोक्ष्यन्ति हि दुर्गाणि लङ्काद्वाराणि सर्वशः ।। ६.६८.१६ ।।


###Slōka 17/ श्लोक १७###


    राज्येन नास्ति मे कार्यं किं करिष्यामि सीतया।
    कुम्भकर्णविहीनस्य जीविते नास्ति मे रतिः ।। ६.६८.१७ ।।


###Slōka 18/ श्लोक १८###


    यद्यहं भ्रातृहन्तारं न हन्मि युधि राघवम्।
    ननु मे मरणं श्रेयो न चेदं व्यर्थजीवितम् ।। ६.६८.१८ ।।


###Slōka 19/ श्लोक १९###


    अद्यैव तं गमिष्यामि देशं यत्रानुजो मम।
    नहि भ्रातऽन् समुत्सृज्य क्षणं जीवितुमुत्सहे ।। ६.६८.१९ ।।


###Slōka 20/ श्लोक २०###


    देवा हि मां हसिष्यन्ति दृष्ट्वा पूर्वापकारिणम्।
    कथमिन्द्रं जयिष्यामि कुम्भकर्ण हते त्वयि ।। ६.६८.२० ।।


###Slōka 21/ श्लोक २१###


    तदिदं मामनुप्राप्तं विभीषणवचः शुभम्।
    यदज्ञानान्मया तस्य न गृहीतं महात्मनः ।। ६.६८.२१ ।।


###Slōka 22/ श्लोक २२###


    विभीषणवचो यावत् कुम्भकर्णप्रहस्तयोः।
    विनाशो ऽयं समुत्पन्नो मां व्रीडयति दारुणः ।। ६.६८.२२ ।।


###Slōka 23/ श्लोक २३###


    तस्यायं कर्मणः प्राप्तो विपाको मम शोकदः।
    यन्मया धार्मिकः श्रीमान् स निरस्तो विभीषणः ।। ६.६८.२३ ।।


###Slōka 24/ श्लोक २४###


    इति बहुविधमाकुलान्तरात्मा कृपणमतीव विलप्य कुम्भकर्णम्।
    न्यपतदथ दशाननो भृशार्तस्तमनुजमिन्द्ररिपुं हतं विदित्वा ।। ६.६८.२४ ।।


###Slōka 25/ श्लोक २५###


    इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे अष्टषष्टितमः सर्गः ।
    । ६८ ।।


