युद्धकाण्डम्
===============================


## Chapter 42  / सर्गः ४२##


###Slōka 1/ श्लोक १###


    ततस्ते राक्षसास्तत्र गत्वा रावणमन्दिरम् ।
    न्यवेदयन् पुरीं रुद्धां रामेण सह वानरैः ।। ६.४२.१ ।।।।


###Slōka 2/ श्लोक २###


    रुद्धां तु नगरीं श्रुत्वा जातक्रोधो निशाचरः ।
    विधानं द्विगुणं कृत्वा प्रासादं सो ऽध्यरोहत ।। ६.४२.२ ।।।।


###Slōka 3/ श्लोक ३###


    स ददर्शावृतां लङ्कां सशैलवनकाननाम् ।
    असङ्ख्येयैर्हरिगणैः सर्वतो युद्धकाङ्क्षिभिः ।। ६.४२.३ ।।।।


###Slōka 4/ श्लोक ४###


    स दृष्ट्वा वानरैः सर्वां वसुधां कवलीकृताम् ।
    कथं क्षपयितव्याः स्युरिति चिन्तापरो ऽभवत् ।। ६.४२.४ ।।।।


###Slōka 5/ श्लोक ५###


    स चिन्तयित्वा सुचिरं धैर्यमालम्ब्य रावणः ।
    राघवं हरियूथांश्च ददर्शायतलोचनः ।। ६.४२.५ ।।।।


###Slōka 6/ श्लोक ६###


    राघवः सह सैन्येन मुदितो नाम पुप्लुवे ।
    लङ्कां ददर्श गुप्तां वै सर्वतो राक्षसैर्वृताम् ।। ६.४२.६ ।।।।


###Slōka 7/ श्लोक ७###


    दृष्ट्वा दाशरथिर्लङ्कां चित्रध्वजपताकिनीम् ।
    जगाम सहसा सीतां दूयमानेन चेतसा ।। ६.४२.७ ।।।।


###Slōka 8/ श्लोक ८###


    अत्र सा मृगशावाक्षी मत्कृते जनकात्मजा ।
    पीड्यते शोकसन्तप्ता कृशा स्थण्डिलशायिनी ।। ६.४२.८ ।।।।


###Slōka 9/ श्लोक ९###


    पीड्यमानां स धर्मात्मा वैदेहीमनुचिन्तयन् ।
    क्षिप्रमाज्ञापयामास वानरान् द्विषतां वधे ।। ६.४२.९ ।।।।


###Slōka 10/ श्लोक १०###


    एवमुक्ते तु वचने रामेणाक्लिष्टकर्मणा ।
    सङ्घर्षमाणाः प्लवगाः सिंहनादैरनादयन् ।। ६.४२.१० ।।।।


###Slōka 11/ श्लोक ११###


    शिखरैर्विकिरामैनां लङ्कां मुष्टिभिरेव वा ।
    इति स्म दधिरे सर्वे मनांसि हरियूथपाः ।। ६.४२.११ ।।।।


###Slōka 12/ श्लोक १२###


    उद्यम्य गिरिशृङ्गाणि शिखराणि महान्ति च ।
    तरूंश्चोत्पाट्य विविधांस्तिष्ठन्ति हरियूथपाः ।। ६.४२.१२ ।।।।


###Slōka 13/ श्लोक १३###


    प्रेक्षतो राक्षसेन्द्रस्य तान्यनीकानि भागशः ।
    राघवप्रियकामार्थं लङ्कामारुरुहुस्तदा ।। ६.४२.१३ ।।।।


###Slōka 14/ श्लोक १४###


    ते ताम्रवक्त्रा हेमाभा रामार्थे त्यक्तजीविताः ।
    लङ्कामेवाभ्यवर्तन्त सालतालशिलायुधाः ।। ६.४२.१४ ।।।।


###Slōka 15/ श्लोक १५###


    ते द्रुमैः पर्वताग्रैश्च मुष्टिभिश्च प्लवङ्गमाः ।
    प्राकाराग्राण्यरण्यानि ममन्थुस्तोरणानि च ।। ६.४२.१५ ।।।।


###Slōka 16/ श्लोक १६###


    परिखाः पूरयन्ति स्म प्रसन्नसलिलायुताः ।
    पांसुभिः पर्वताग्रैश्च तृणैः काष्ठैश्च वानराः ।। ६.४२.१६ ।।।।


###Slōka 17/ श्लोक १७###


    ततः सहस्रयूथाश्च कोटीयूथाश्च वानराः ।
    कोटीशतयुताश्चान्ये लङ्कामारुरुहुस्तदा ।। ६.४२.१७ ।।।।


###Slōka 18/ श्लोक १८###


    काञ्चनानि प्रमृद्नन्तस्तोरणानि प्लवङ्गमाः ।
    कैलासशिखराभाणि गोपुराणि प्रमथ्य च ।। ६.४२.१८ ।।।।


###Slōka 19/ श्लोक १९###


    आप्लवन्तः प्लवन्तश्च गर्जन्तश्च प्लवङ्गमाः ।
    लङ्कां तामभिधावन्ति महावारणसन्निभाः ।। ६.४२.१९ ।।।।


###Slōka 20/ श्लोक २०###


    जयत्यतिबलो रामो लक्ष्मणश्च महाबलः ।
    राजा जयति सुग्रीवो राघवेणाभिपालितः ।। ६.४२.२० ।।।।


###Slōka 21/ श्लोक २१###


    इत्येवं घोषयन्तश्च गर्जन्तश्च प्लवङ्गमाः ।
    अभ्यधावन्त लङ्कायाः प्राकारं कामरूपिणः ।। ६.४२.२१ ।।।।


###Slōka 22/ श्लोक २२###


    वीरबाहुः सुबाहुश्च नलश्च वनगोचरः ।
    निपीड्योपनिविष्टास्ते प्राकारं हरियूथपाः ।एतस्मिन्नन्तरे चक्रुः स्कन्धावारनिवेशनम् ।। ६.४२.२२ ।।।।


###Slōka 23/ श्लोक २३###


    पूर्वद्वारं तु कुमुदः कोटीभिर्दशभिर्वृतः ।
    आवृत्य बलवांस्तस्थौ हरिभिर्जितकाशिभिः ।। ६.४२.२३ ।।।।


###Slōka 24/ श्लोक २४###


    साहाय्यार्थं तु तस्यैव निविष्टः प्रघसो हरिः ।
    पनसश्च महाबाहुर्वानरैर्बहुभिर्वृतः ।। ६.४२.२४ ।।।।


###Slōka 25/ श्लोक २५###


    दक्षिणं द्वारमागम्य वीरः शतवलिः कपिः ।
    आवृत्य बलवांस्तस्थौ विंशत्या कोटिभिर्वृतः ।। ६.४२.२५ ।।।।


###Slōka 26/ श्लोक २६###


    सुषेणः पश्चिमद्वारं गतस्तारापिता हरिः ।
    आवृत्य बलवांस्तस्थौ षष्टिकोटिभिरावृतः ।। ६.४२.२६ ।।।।


###Slōka 27/ श्लोक २७###


    उत्तरं द्वारमासाद्य रामः सौमित्रिणा सह ।
    आवृत्य बलवांस्तस्थौ सुग्रीवश्च हरीश्वरः ।। ६.४२.२७ ।।।।


###Slōka 28/ श्लोक २८###


    गोलाङ्गूलो महाकायो गवाक्षो भीमदर्शनः ।
    वृतः कोट्या महावीर्यस्तस्थौ रामस्य पार्श्वतः ।। ६.४२.२८ ।।।।


###Slōka 29/ श्लोक २९###


    ऋक्षाणां भीमवेगानां धूम्रः शत्रुनिबर्हणः ।
    वृतः कोट्या महावीर्यस्तस्थो रामस्य पार्श्वतः ।। ६.४२.२९ ।।।।


###Slōka 30/ श्लोक ३०###


    सन्नद्धस्तु महावीर्यो गदापाणिर्विभीषणः ।
    वृतो यत्तैस्तु सचिवैस्तस्थौ तत्र महाबलः ।। ६.४२.३० ।।।।


###Slōka 31/ श्लोक ३१###


    गजो गवाक्षो गवयः शरभो गन्धमादनः ।
    समन्तात् परिधावन्तो ररक्षुर्हरिवाहिनीम् ।। ६.४२.३१ ।।।।


###Slōka 32/ श्लोक ३२###


    ततः कोपपरीतात्मा रावणो राक्षसेश्वरः ।
    निर्याणं सर्वसैन्यानां द्रुतमाज्ञापयत्तदा ।। ६.४२.३२ ।।।।


###Slōka 33/ श्लोक ३३###


    एतच्छुत्वा ततो वाक्यं रावणस्य मुखोद्गतम् ।
    सहसा भीमनिर्घोषमुद्घुष्टं रजनीचरैः ।। ६.४२.३३ ।।।।


###Slōka 34/ श्लोक ३४###


    ततः प्रचोदिता भेर्यश्चन्द्रपाण्डरपुष्कराः ।
    हेमकोणाहता भीमा राक्षसानां समन्ततः ।। ६.४२.३४ ।।।।


###Slōka 35/ श्लोक ३५###


    विनेदुश्च महाघोषाः शङ्खाः शतसहस्रशः ।
    राक्षसानां सुघोराणां मुखमारुतपूरिताः ।। ६.४२.३५ ।।।।


###Slōka 36/ श्लोक ३६###


    ते बभुः शुभनीलाङ्गाः सशङ्का रजनीचराः ।
    विद्युन्मण्डलसन्नद्धाः सबलाका इवाम्बुदाः ।। ६.४२.३६ ।।।।


###Slōka 37/ श्लोक ३७###


    निष्पतन्ति ततः सैन्या हृष्टा रावणचोदिताः ।
    समये पूर्यमाणस्य वेगा इव महोदधेः ।। ६.४२.३७ ।।।।


###Slōka 38/ श्लोक ३८###


    ततो वानरसैन्येन मुक्तो नादः समन्ततः ।
    मलयः पूरितो येन स सानुप्रस्थकन्दरः ।। ६.४२.३८ ।।।।


###Slōka 39/ श्लोक ३९###


    शङ्खदुन्दुभिसङ्घुष्टः सिंहनादस्तरस्विनाम् ।
    पृथिवीं चान्तरिक्षं च सागरं चैव नादयन् ।। ६.४२.३९ ।।।।


###Slōka 40/ श्लोक ४०###


    गजानां बृंहितैः सार्धं हयानां हेषितैरपि ।
    रथानां नेमिघोषैश्च रक्षसां वदनस्वनः ।। ६.४२.४० ।।।।


###Slōka 41/ श्लोक ४१###


    एतस्मिन्नन्तरे घोरः सङ्ग्रामः समवर्तत ।
    रक्षसां वानराणां च यथा देवासुरे पुरा ।। ६.४२.४१ ।।।।


###Slōka 42/ श्लोक ४२###


    ते गदाभिः प्रदीप्ताभिः शक्तिशूलपरश्वधैः ।
    निजघ्नुर्वानरान् घोराः कथयन्तः स्वविक्रमान् ।। ६.४२.४२ ।।।।


###Slōka 43/ श्लोक ४३###


    राजा जयति सुग्रीव इति शब्दो महानभूत् ।
    । ६.४२.४३ ।।।।


###Slōka 44/ श्लोक ४४###


    राजन् जय जयेत्युक्त्वा स्वस्वनामकथान्ततः ।
    तथा वृक्षैर्महाकायाः पर्वताग्रैश्च वानराः ।निजघ्नुस्तानि रक्षांसि नखैर्दन्तैश्च वेगिताः ।। ६.४२.४४ ।।।।


###Slōka 45/ श्लोक ४५###


    राक्षसास्त्वपरे भीमाः प्राकारस्था महीगतान् ।
    भिन्दिपालैश्च खड्गैश्च शूलैश्चैव व्यदारयन् ।। ६.४२.४५ ।।।।


###Slōka 46/ श्लोक ४६###


    वानराश्चापि सङ्क्रुद्धाः प्राकारस्थान् महीगताः ।
    राक्षसान् पातयामासुः समाप्लुत्य प्लवङ्गमाः ।। ६.४२.४६ ।।।।


###Slōka 47/ श्लोक ४७###


    स सम्प्रहारस्तुमुलो मांसशोणितकर्दमः ।
    रक्षसां वानराणां च सम्बभूवाद्भुतोपमः ।। ६.४२.४७ ।।


