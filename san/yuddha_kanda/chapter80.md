युद्धकाण्डम्
===============================


## Chapter 80  / सर्गः ८०##


###Slōka 1/ श्लोक १###


    मकराक्षं हतं श्रुत्वा रावणः समितिञ्जयः।
    क्रोधेन महता ऽ ऽविष्टो दन्तान् कटकटापयन् ।। ६.८०.१ ।।


###Slōka 2/ श्लोक २###


    कुपितश्च तदा तत्र किं कार्यमिति चिन्तयन्।
    आदिदेशाथ सङ्क्रुद्धो रणायेन्द्रजितं सुतम् ।। ६.८०.२ ।।


###Slōka 3/ श्लोक ३###


    जहि वीर महावीर्यौ भ्रातरौ रामलक्ष्मणौ।
    अदृश्यो दृश्यमानो वा सर्वथा त्वं बलाधिकः ।। ६.८०.३ ।।


###Slōka 4/ श्लोक ४###


    त्वमप्रतिमकर्माणमिन्द्रं जयसि संयुगे।
    किं पुनर्मानुषौ दृष्ट्वा न वधिष्यसि संयुगे ।। ६.८०.४ ।।


###Slōka 5/ श्लोक ५###


    तथोक्तो राक्षसेन्द्रेण प्रतिगृह्य पितुर्वचः।
    यज्ञभूमौ स विधिवत् पावकं जुहवेन्द्रजित् ।। ६.८०.५ ।।


###Slōka 6/ श्लोक ६###


    जुह्वतश्चापि तत्राग्निं रक्तोष्णीषधराः स्त्रियः।
    आजग्मुस्तत्र सम्भ्रान्ता राक्षस्यो यत्र रावणिः ।। ६.८०.६ ।।


###Slōka 7/ श्लोक ७###


    शस्त्राणि शरपत्राणि समिधो ऽथ विभीतकाः।
    लोहितानि च वासांसि स्रुवं कार्ष्णायसं तथा ।। ६.८०.७ ।।


###Slōka 8/ श्लोक ८###


    सर्वतो ऽग्निं समास्तीर्य शरपत्रैः सतोमरैः।
    छागस्य कृष्णवर्णस्य गलं जग्राह जीवितः ।। ६.८०.८ ।।


###Slōka 9/ श्लोक ९###


    सकृदेव समिद्धस्य विधूमस्य महार्चिषः।
    बभूवुस्तानि लिङ्गानि विजयं दर्शयन्ति च ।। ६.८०.९ ।।


###Slōka 10/ श्लोक १०###


    प्रदक्षिणावर्तशिखस्तप्तहाटकसन्निभः।
    हविस्तत् प्रतिजग्राह पावकः स्वयमुत्थितः ।। ६.८०.१० ।।


###Slōka 11/ श्लोक ११###


    हुत्वा ऽग्निं तर्पयित्वा च देवदानवराक्षसान्।
    आरुरोह रथश्रेष्ठमन्तर्धानगतं शुभम् ।। ६.८०.११ ।।


###Slōka 12/ श्लोक १२###


    स वाजिभिश्चतुर्भिश्च बाणैश्च निशितैर्युतः।
    आरोपितमहाचापः शुशुभे स्यन्दनोत्तमः ।। ६.८०.१२ ।।


###Slōka 13/ श्लोक १३###


    जाज्वल्यमानो वपुषा तपनीयपरिच्छदः।
    मृगैश्चन्द्रार्धचन्द्रैश्च स रथः समलङ्कृतः ।। ६.८०.१३ ।।


###Slōka 14/ श्लोक १४###


    जाम्बूनदमहाकम्बुर्दीप्तपावकसन्निभः।
    बभूवेन्द्रजितः केतुर्वैडूर्यसमलङ्कृतः ।। ६.८०.१४ ।।


###Slōka 15/ श्लोक १५###


    तेन चादित्यकल्पेन ब्रह्मास्त्रेण च पालितः।
    स बभूव दुराधर्षो रावणिः सुमहाबलः ।। ६.८०.१५ ।।


###Slōka 16/ श्लोक १६###


    सो ऽभिनिर्याय नगरादिन्द्रजित् समितिञ्जयः।
    हुत्वा ऽग्निं राक्षसैर्मन्त्रैरन्तर्धानगतो ऽब्रवीत् ।। ६.८०.१६ ।।


###Slōka 17/ श्लोक १७###


    अद्य हत्वा रणे यौ तौ मिथ्या प्रव्राजितौ वने।
    जयं पित्रे प्रदास्यामि रावणाय रणार्जितम् ।। ६.८०.१७ ।।


###Slōka 18/ श्लोक १८###


    अद्य निर्वानरामुर्वीं हत्वा रामं सलक्ष्मणम्।
    करिष्ये परमप्रीतिमित्युक्त्वा ऽन्तरधीयत ।। ६.८०.१८ ।।


###Slōka 19/ श्लोक १९###


    आपपाताथ सङ्क्रुद्धो दशग्रीवेण चोदितः।
    तीक्ष्णकार्मुकनाराचैस्तीक्ष्णस्त्विन्द्ररिपू रणे ।। ६.८०.१९ ।।


###Slōka 20/ श्लोक २०###


    स ददर्श महावीर्यो नागौ त्रिशिरसाविव।
    सृजन्ताविषुजालानि वीरौ वानरमध्यगौ ।। ६.८०.२० ।।


###Slōka 21/ श्लोक २१###


    इमौ ताविति सञ्चिन्त्य सज्यं कृत्वा च कार्मुकम्।
    सन्ततानेषुधाराभिः पर्जन्य इव वृष्टिमान् ।। ६.८०.२१ ।।


###Slōka 22/ श्लोक २२###


    स तु वैहायसं प्राप्य सरथो रामलक्ष्मणौ।
    अचक्षुर्विषये तिष्ठन् विव्याध निशितैः सऱैः ।। ६.८०.२२ ।।


###Slōka 23/ श्लोक २३###


    तौ तस्य शरवेगेन परीतौ रामलक्ष्मणौ।
    धनुषी सशरे कृत्वा दिव्यमस्त्रं प्रचक्रतुः ।। ६.८०.२३ ।।


###Slōka 24/ श्लोक २४###


    प्रच्छादयन्तौ गगनं शरजालैर्महाबलौ।
    तमस्त्रैः सूर्यसङ्काशैर्नैव पस्पृशतुः शरैः ।। ६.८०.२४ ।।


###Slōka 25/ श्लोक २५###


    स हि धूमान्धकारं च चक्रे प्रच्छादयन्नभः।
    दिशश्चान्तर्दधे श्रीमान्नीहारतमसावृताः ।। ६.८०.२५ ।।


###Slōka 26/ श्लोक २६###


    नैव ज्यातलनिर्घोषो न च नेमिखुरस्वनः।
    शश्रुवे चरतस्तस्य न च रूपं प्रकाशते ।। ६.८०.२६ ।।


###Slōka 27/ श्लोक २७###


    घनान्धकारे तिमिरे शरवर्षमिवाद्भुतम्।
    स ववर्ष महाबाहुर्नाराचशरवृष्टिभिः ।। ६.८०.२७ ।।


###Slōka 28/ श्लोक २८###


    स रामं सूर्यसङ्काशैः शरैर्दत्तवरो भृशम्।
    विव्याध समरे क्रुद्धः सर्वगात्रेषु रावणिः ।। ६.८०.२८ ।।


###Slōka 29/ श्लोक २९###


    तौ हन्यमानौ नाराचैर्धाराभिरिव पर्वतौ।
    हेमपुङ्खान्नरव्याघ्रौ तिग्मान् मुमुचतुः शरान् ।। ६.८०.२९ ।।


###Slōka 30/ श्लोक ३०###


    अन्तरिक्षे समासाद्य रावणिं कङ्कपत्रिणः।
    निकृत्य पतगा भूमौ पेतुस्ते शोणितोक्षिताः ।। ६.८०.३० ।।


###Slōka 31/ श्लोक ३१###


    अतिमात्रं शरौघेण पीड्यमानौ नरोत्तमौ।
    तानिषून् पततो भल्लेरनेकैर्निचकृन्ततुः ।। ६.८०.३१ ।।


###Slōka 32/ श्लोक ३२###


    यतो हि ददृशाते तौ शरान्निपततः शितान्।
    ततस्तु तौ दाशरथी ससृजाते ऽस्त्रमुत्तमम् ।। ६.८०.३२ ।।


###Slōka 33/ श्लोक ३३###


    रावणिस्तु दिशः सर्वा रथेनातिरथः पतन्।
    विव्याध तौ दाशरथी लध्वस्त्रो निशितैः शरैः ।। ६.८०.३३ ।।


###Slōka 34/ श्लोक ३४###


    तेनातिविद्धौ तौ वीरौ रुक्मपुङ्खैः सुसंहितैः।
    बभूवतुर्दाशरथी पुष्पिताविव किंशुकौ ।। ६.८०.३४ ।।


###Slōka 35/ श्लोक ३५###


    नास्य वेद गतिं कश्चिन्न च रूपं धनुः शरान्।
    न चान्यद्विदितं किञ्चित् सूर्यस्येवाभ्रसम्प्लवे ।। ६.८०.३५ ।।


###Slōka 36/ श्लोक ३६###


    तेन विद्धाश्च हरयो निहताश्च गतासवः।
    बभूवुः शतशस्तत्र पतिता धरणीतले ।। ६.८०.३६ ।।


###Slōka 37/ श्लोक ३७###


    लक्ष्मणस्तु सुसङ्क्रुद्धो भ्रातरं वाक्यमब्रवीत्।
    ब्राह्ममस्त्रं प्रयोक्ष्यामि वधार्थं सर्वरक्षसाम् ।। ६.८०.३७ ।।


###Slōka 38/ श्लोक ३८###


    तमुवाच ततो रामो लक्ष्मणं शुभलक्षणम् ।
    । ६.८०.३८ ।।


###Slōka 39/ श्लोक ३९###


    नैकस्य हेतो रक्षांसि पृथिव्यां हन्तु मर्हसि।
    अयुध्यमानं प्रच्छन्नं प्राञ्जलिं शरणागतम्।पलायन्तं प्रमत्तं वा न त्वं हन्तुमिहार्हसि ।। ६.८०.३९ ।।


###Slōka 40/ श्लोक ४०###


    अस्यैव तु वधे यत्नं करिष्यावो महाबल।
    आदेक्ष्यावो महावेगानस्त्रानाशीविषोपमान् ।। ६.८०.४० ।।


###Slōka 41/ श्लोक ४१###


    तमेनं मायिनं क्षुद्रमन्तर्हितरथं बलात्।
    राक्षसं निहनिष्यन्ति दृष्ट्वा वानरयूथपाः ।। ६.८०.४१ ।।


###Slōka 42/ श्लोक ४२###


    यद्येष भूमिं विशते दिवं वा रसातलं वापि नभस्स्थलं वा।
    एवं निगूढो ऽपि ममास्त्रदग्धः पतिष्यते भूमितले गतासुः ।। ६.८०.४२ ।।


###Slōka 43/ श्लोक ४३###


    इत्येवमुक्त्वा वचनं महात्मा रघुप्रवीरः प्लवगर्षभैर्वृतः।
    वधाय रौद्रस्य नृशंसकर्मणस्तदा महात्मा त्वरितं निरीक्षते ।। ६.८०.४३ ।।


###Slōka 44/ श्लोक ४४###


    इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे अशीतितमः सर्गः ।
    । ८० ।।


