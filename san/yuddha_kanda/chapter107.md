युद्धकाण्डम्
===============================


## Chapter 107  / सर्गः १०७##


###Slōka 1/ श्लोक १###


    ।
    । आदित्यहृदयप्रारम्भः ।।ततो युद्धपरिश्रन्तं समरे चिन्तया स्थितम् ।रावणं चाग्रतो दृष्ट्वा युद्धाय समुपस्थितम् ।। ६.१०७.१ ।।


###Slōka 2/ श्लोक २###


    दैवतैश्च समागम्य द्रष्टुमभ्यागतो रणम् ।
    उपागम्याब्रवीद्राममगस्त्यो भगवानृषिः ।। ६.१०७.२ ।।


###Slōka 3/ श्लोक ३###


    राम राम महाबाहो शृणु गुह्यं सनातनम् ।
    येन सर्वानरीन् वत्स समरे विजयिष्यसि ।। ६.१०७.३ ।।


###Slōka 4/ श्लोक ४###


    आदित्यहृदयं पुण्यं सर्वशत्रुविनाशनम् ।
    जयावहं जपेन्नित्यमक्षय्यं परमं शिवम् ।। ६.१०७.४ ।।


###Slōka 5/ श्लोक ५###


    सर्वमङ्गलमङ्गल्यं सर्वपापप्रणाशनम् ।
    चिन्ताशोकप्रशमनमायुर्वर्धनमुत्तमम् ।। ६.१०७.५ ।।


###Slōka 6/ श्लोक ६###


    रश्मिमन्तं समुद्यन्तं देवासुरनमस्कृतम् ।
    पूजयस्व विवस्वन्तं भास्करं भुवनेश्वरम् ।। ६.१०७.६ ।।


###Slōka 7/ श्लोक ७###


    सर्वदेवात्मको ह्येष तेजस्वी रश्मिभावनः ।
    एष देवासुरगणान् लोकान् पाति गभिस्तिभिः ।। ६.१०७.७ ।।


###Slōka 8/ श्लोक ८###


    एष ब्रह्मा च विष्णुश्च शिवः स्कन्दः प्रजापतिः ।
    महेन्द्रो धनदः कालो यमः सोमो ह्यपां पतिः ।। ६.१०७.८ ।।


###Slōka 9/ श्लोक ९###


    पितरो वसवः साध्या ह्यश्विनौ मरुतो मनुः ।
    वायुर्वह्निः प्रजापाण ऋतुकर्ता प्रभाकरः ।। ६.१०७.९ ।।


###Slōka 10/ श्लोक १०###


    आदित्यः सविता सूर्यः खगः पूषा गभस्तिमान् ।
    सुवर्णसदृशो भानुर्हिरण्यरेता दिवाकरः ।। ६.१०७.१० ।।


###Slōka 11/ श्लोक ११###


    हरिदश्वः सहस्रार्चिः सप्तसप्तिर्मरीचिमान् ।
    तिमिरोन्मथनः शम्भुस्त्वष्टा मार्तण्ड अंशुमान् ।। ६.१०७.११ ।।


###Slōka 12/ श्लोक १२###


    हिरण्यगर्भः शिशिरस्तपनो भास्करो रविः ।
    अग्निगर्भो ऽदितेः पुत्रः शङ्खः शिशिरनाशनः ।। ६.१०७.१२ ।।


###Slōka 13/ श्लोक १३###


    व्योमनाथस्तमोभेदी ऋग्यजुस्सामपारगः ।
    घनवृष्टिरपां मित्रो विन्ध्यवीथीप्लवङ्गमः ।। ६.१०७.१३ ।।


###Slōka 14/ श्लोक १४###


    आतपी मण्डली मृत्युः पिङ्गलः सर्वतापनः ।
    कविर्विश्वो महातेजा रक्तः सर्वभवोद्भवः ।। ६.१०७.१४ ।।


###Slōka 15/ श्लोक १५###


    नक्षत्रग्रहताराणामधिपो विश्वभावनः ।
    तेजसामपि तेजस्वी द्वादशात्मन्नमो ऽस्तु ते ।। ६.१०७.१५ ।।


###Slōka 16/ श्लोक १६###


    नमः पूर्वाय गिरये पश्चिमे गिरये नमः ।
    ज्योतिर्गणानां पतये दिनाधिपतये नमः ।। ६.१०७.१६ ।।


###Slōka 17/ श्लोक १७###


    जयाय जयभद्राय हर्यश्वाय नमो नमः ।
    नमो नमः सहस्रांशो आदित्याय नमो नमः ।। ६.१०७.१७ ।।


###Slōka 18/ श्लोक १८###


    नम उग्राय वीराय सारङ्गाय नमो नमः ।
    नमः पद्मप्रबोधाय मार्ताण्डाय नमो नमः ।। ६.१०७.१८ ।।


###Slōka 19/ श्लोक १९###


    ब्रह्मोशानाच्युतेशाय सूर्यायादित्यवर्चसे ।
    भास्वते सर्वभक्षाय रौद्राय वपुषे नमः ।। ६.१०७.१९ ।।


###Slōka 20/ श्लोक २०###


    तमोघ्नाय हिमध्नाय शत्रुघ्नायामितात्मने ।
    कृतघ्नघ्नाय देवाय ज्योतिषां पतये नमः ।। ६.१०७.२० ।।


###Slōka 21/ श्लोक २१###


    तप्तचामीकराभाय वह्नये विश्वकर्मणे ।
    नमस्तमोभिनिघ्नाय रुचये लोकसाक्षिणे ।। ६.१०७.२१ ।।


###Slōka 22/ श्लोक २२###


    नाशयत्येष वै भूतं तदेव सृजति प्रभुः ।
    पायत्येष तपत्येष वर्षत्येष गभस्तिभिः ।। ६.१०७.२२ ।।


###Slōka 23/ श्लोक २३###


    एष सुप्तेषु जागर्ति भूतेषु परिनिष्ठितः ।
    एष एवाग्निहोत्रं च फलं चैवाग्निहोत्रिणाम् ।। ६.१०७.२३ ।।


###Slōka 24/ श्लोक २४###


    वेदाश्च क्रतवश्चैव क्रतूनां फलमेव च ।
    यानि कृत्यानि लोकेषु सर्व एष रविः प्रभुः ।। ६.१०७.२४ ।।


###Slōka 25/ श्लोक २५###


    एनमापत्सु कृच्छ्रेषु कान्तारेषु भयेषु च ।
    कीर्तयन् पुरुषः कश्चिन्नावसीदति राघव ।। ६.१०७.२५ ।।


###Slōka 26/ श्लोक २६###


    पूजयस्वैनमेकाग्रो देवदेवं जगत्पतिम् ।
    एतत्रिगुणितं जप्त्वा युद्धेषु विजयिष्यसि ।। ६.१०७.२६ ।।


###Slōka 27/ श्लोक २७###


    अस्मिन् क्षणे महाबाहो रावणं त्वं वधिष्यसि ।
    एवमुक्त्वा तदा ऽगस्त्यो जगाम च यथागतम् ।। ६.१०७.२७ ।।


###Slōka 28/ श्लोक २८###


    एतच्छुत्वा महातेजा नष्टशोको ऽभवत्तदा ।
    धारयामास सुप्रीतो राघवः प्रयतात्मवान् ।। ६.१०७.२८ ।।


###Slōka 29/ श्लोक २९###


    आदित्यं प्रेक्ष्य जप्त्वा तु परं हर्षमवाप्तवान् ।
    त्रिराचम्य शुचिर्भूत्वा धनुरादाय वीर्यवान् ।। ६.१०७.२९ ।।


###Slōka 30/ श्लोक ३०###


    रावणं प्रेक्ष्य हृष्टात्मा युद्धाय समुपागमत् ।
    सर्वयत्नेन महता वधे तस्य धृतो ऽभवत् ।। ६.१०७.३० ।।


###Slōka 31/ श्लोक ३१###


    अथ रविरवदन्निरीक्ष्य रामं मुदितमनाः परमं प्रहृष्यमाणः ।
    निशिचरपतिसङ्क्षयं विदित्वा सुरगणमध्यगतो वचस्त्वरेति ।। ६.१०७.३१ ।।


###Slōka 32/ श्लोक ३२###


    इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे सप्तोत्तरशततमः सर्गः ।
    । १०७ ।।


