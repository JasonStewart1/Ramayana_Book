युद्धकाण्डम्
===============================


## Chapter 89  / सर्गः ८९##


###Slōka 1/ श्लोक १###


    ततः शरं दाशरथिः सन्धायामित्रकर्शनः।
    ससर्ज राक्षसेन्द्राय क्रुद्धः सर्प इव श्वसन् ।। ६.८९.१ ।।


###Slōka 2/ श्लोक २###


    तस्य ज्यातलनिर्घोषं स श्रुत्वा रावणात्मजः।
    विवर्णवदनो भूत्वा लक्ष्मणं समुदैक्षत ।। ६.८९.२ ।।


###Slōka 3/ श्लोक ३###


    तं विवर्णमुखं दृष्ट्वा राक्षसं रावणात्मजम्।
    सौमित्रिं युद्धसंयुक्तं प्रत्युवाच विभीषणः ।। ६.८९.३ ।।


###Slōka 4/ श्लोक ४###


    निमित्तान्यनुपश्यामि यान्यस्मिन् रावणात्मजे।
    त्वर तेन महाबोहो भग्न एष न संशयः ।। ६.८९.४ ।।


###Slōka 5/ श्लोक ५###


    ततः सन्धाय सौमित्रिर्बाणानग्निशिखोपमान्।
    मुमोच निशितांस्तस्मिन् सर्पानिव महाविषान् ।। ६.८९.५ ।।


###Slōka 6/ श्लोक ६###


    शक्राशनिसमस्पर्शैर्लक्ष्मणेनाहतः शरैः।
    मुहूर्तमभवन्मूढः सर्वसङ्क्षुभितेन्द्रियः ।। ६.८९.६ ।।


###Slōka 7/ श्लोक ७###


    उपलभ्य मुहूर्तेन सञ्ज्ञां प्रत्यागतेन्द्रियः।
    ददर्शावस्थितं वीरं वीरो दशरथात्मजम् ।। ६.८९.७ ।।


###Slōka 8/ श्लोक ८###


    सो ऽभिचक्राम सौमित्रिं रोषात् संरक्तलोचनः।
    अब्रवीच्चैनमासाद्य पुनः स परुषं वचः ।। ६.८९.८ ।।


###Slōka 9/ श्लोक ९###


    किं न स्मरसि तद्युद्धे प्रथमे मत्पराक्रमम्।
    निबद्धस्त्वं सह भ्रात्रा यदा भुवि विवेष्टसे ।। ६.८९.९ ।।


###Slōka 10/ श्लोक १०###


    युवां खलु महायुद्धे शक्राशनिसमैः शरैः।
    शायितौ प्रथमं भूमौ विसञ्ज्ञौ सपुरस्सरौ ।। ६.८९.१० ।।


###Slōka 11/ श्लोक ११###


    स्मृतिर्वा नास्ति ते मन्ये व्यक्तं वा यमसादनम्।
    गन्तुमिच्छसि यस्मात्त्वं मां धर्षयितुमिच्छसि ।। ६.८९.११ ।।


###Slōka 12/ श्लोक १२###


    यदि ते प्रथमे युद्धे न दृष्टो मत्पराक्रमः।
    अद्य ते दर्शयिष्यामि तिष्ठेदानीं व्यवस्थितः ।। ६.८९.१२ ।।


###Slōka 13/ श्लोक १३###


    इत्युक्त्वा सप्तभिबाणैरभिविव्याध लक्ष्मणम्।
    दशभिस्तु हनूमन्तं तीक्ष्णधारैः शरोत्तमैः ।। ६.८९.१३ ।।


###Slōka 14/ श्लोक १४###


    ततः शरशतेनैव सुप्रयुक्तेन वीर्यवान्।
    क्रोधाद्द्विगुणसंरब्धो निर्बिभेद विभीषणम् ।। ६.८९.१४ ।।


###Slōka 15/ श्लोक १५###


    तद्दृष्ट्वेन्द्रजिता कर्म कृतं रामानुजस्तदा।
    अचिन्तयित्वा प्रहसन् नैतत् किञ्चिदिति ब्रुवन्।मुमोच स शरान् घोरान् सङ्गृह्य नरपुङ्गवः ।। ६.८९.१५ ।।


###Slōka 16/ श्लोक १६###


    अभीतवदनः क्रुद्धो रावणिं लक्ष्मणौ युधि।
    नैवं रणगताः शूराः प्रहरन्ते निशाचर ।। ६.८९.१६ ।।न्।लघवश्चाल्पवीर्याश्च सुखा हीमे शरास्तव।नैवं शूरास्तु युध्यन्ते समरे जयकाङ्क्षिणः ।। ६.८९.१७ ।।


###Slōka 17/ श्लोक १७###


    इत्येवं तं ब्रुवाणस्तु शरवर्षैरवाकिरत् ।
    । ६.८९.१८ ।।


###Slōka 18/ श्लोक १८###


    तस्य बाणैः सुविध्वस्तं कवचं हेमभूषितम्।
    व्यशीर्यत रथोपस्थे ताराजालमिवाम्बरात् ।। ६.८९.१९ ।।


###Slōka 19/ श्लोक १९###


    विधूतवर्मा नाराचैर्बभूव स कृतव्रणः।
    इन्द्रजित् समरे वीरः प्ररूढ इव सानुमान् ।। ६.८९.२० ।।


###Slōka 20/ श्लोक २०###


    ततः शरसहस्रेण सङ्क्रुद्धो रावणात्मजः।
    बिभेद समरे वीरं लक्ष्मणं भीमविक्रमः ।। ६.८९.२१ ।।


###Slōka 21/ श्लोक २१###


    व्यशीर्यत महादिव्यं कवचं लक्ष्मणस्य च।
    कृतप्रतिकृतान्योन्यं बभूवतुरभिद्रुतौ ।। ६.८९.२२ ।।


###Slōka 22/ श्लोक २२###


    अभीक्ष्णं निश्वसन्तौ तौ युद्ध्येतां तुमुलं युधि।
    शरसङ्कृत्तसर्वाङ्गौ सर्वतो रुधिरोक्षितौ ।। ६.८९.२३ ।।


###Slōka 23/ श्लोक २३###


    सुदीर्घकालं तौ वीरावन्योन्यं निशितैः शरैः।
    ततक्षतुर्महात्मानौ रणकर्मविशारदौ ।। ६.८९.२४ ।।


###Slōka 24/ श्लोक २४###


    बभूवतुश्चात्मजये यत्तौ भीमपराक्रमौ।
    तौ शरौघैस्तदा कीर्णौ निकृत्तकवचध्वजौ।स्रवन्तौ रुधिरं चोष्णं जलं प्रस्रवणाविव ।। ६.८९.२५ ।।


###Slōka 25/ श्लोक २५###


    शरवर्षं ततो घोरं मुञ्चतोर्भीमनिस्वनम्।
    सासारयोरिवाकाशे नीलयोः कालमेघयोः ।। ६.८९.२६ ।।


###Slōka 26/ श्लोक २६###


    तयोरथ महान् कालो व्यत्ययाद्युध्यमानयोः।
    न च तौ युद्धवैमुख्यं श्रमं वाप्युपजग्मतुः ।। ६.८९.२७ ।।


###Slōka 27/ श्लोक २७###


    अस्त्राण्यस्त्रविदां श्रेष्ठौ दर्शयन्तौ पुनःपुनः।
    शरानुच्चावचाकारानन्तरिक्षे बबन्धतुः ।। ६.८९.२८ ।।


###Slōka 28/ श्लोक २८###


    व्यपेतदोषमस्यन्तौ लघु चित्रं च सुष्ठु च।
    उभौ तौ तुमुलं घोरं चक्रतुर्नरराक्षसौ ।। ६.८९.२९ ।।


###Slōka 29/ श्लोक २९###


    तयोः पृथक्पृथग्भीमः शुश्रुवे तलनिस्वनः।
    प्रकम्पयन् जनं घोरो निर्घात इव दारुणः ।। ६.८९.३० ।।


###Slōka 30/ श्लोक ३०###


    स तयोर्भ्राजते शब्दस्तदा समरसक्तयोः।
    सुघोरयोर्निष्टनतोर्गगने मेगयोर्यथा ।। ६.८९.३१ ।।


###Slōka 31/ श्लोक ३१###


    सुवर्णपुङ्खैर्नाराचैर्बलवन्तौ कृतव्रणौ।
    प्रसुस्रुवाते रुधिरं कीर्तिमन्तौ जये धृतौ ।। ६.८९.३२ ।।


###Slōka 32/ श्लोक ३२###


    ते गात्रयोर्निपतिता रुक्मपुङ्खाः शरा युधि।
    असृङ्नद्धा विनिष्पत्य विविशुर्धरणीतलम् ।। ६.८९.३३ ।।


###Slōka 33/ श्लोक ३३###


    अन्ये सुनिशितैः शस्त्रैराकाशे सञ्जघट्टिरे।
    बभञ्जुश्चिच्छिदुश्चान्ये तयोर्बाणाः सहस्रशः ।। ६.८९.३४ ।।


###Slōka 34/ श्लोक ३४###


    स बभूव रणो घोरस्तयोर्बाणमयश्चयः।
    अग्निभ्यामिव दीप्ताभ्यां सत्रे कुशमयश्चयः ।। ६.८९.३५ ।।


###Slōka 35/ श्लोक ३५###


    तयोः कृतव्रणौ देहौ शुशुभाते महात्मनोः।
    सपुष्पाविव निष्पत्रौ वने शाल्मलिकिंशुकौ ।। ६.८९.३६ ।।


###Slōka 36/ श्लोक ३६###


    चक्रुतुस्तुमुलं घोरं सन्निपातं मुहुर्मुहुः।
    इन्द्रजिल्लक्ष्मणश्चैव परस्परवधैषिणौ ।। ६.८९.३७ ।।


###Slōka 37/ श्लोक ३७###


    लक्ष्मणो रावणिं युद्धे रावणिश्चापि लक्ष्मणम्।
    अन्योन्यं तावभिघ्नन्तौ न श्रमं प्रत्यपद्यताम् ।। ६.८९.३८ ।।


###Slōka 38/ श्लोक ३८###


    बाणजालैः शरीरस्थैरवगाढैस्तरस्विनौ।
    शुशुभाते महावीर्यो प्ररूढाविव पर्वतौ ।। ६.८९.३९ ।।


###Slōka 39/ श्लोक ३९###


    तयो रुधिरसिक्तानि संवृतानि शरैर्भृशम्।
    बभ्राजुः सर्वगात्राणि ज्वलन्त इव पावकाः ।। ६.८९.४० ।।


###Slōka 40/ श्लोक ४०###


    तयोरथ महान् कालो व्यत्ययाद्युध्यमानयोः।
    न च तौ युद्धवैमुख्यं श्रमं वाप्युपजग्मतुः ।। ६.८९.४१ ।।


###Slōka 41/ श्लोक ४१###


    अथ समरपरिश्रमं निहन्तुं समरमुखेष्वजितस्य लक्ष्मणस्य।
    प्रियहितमुपपादयन् महौजाः समरमुपेत्य विभीषणो ऽवतस्थे ।। ६.८९.४२ ।।


###Slōka 42/ श्लोक ४२###


    इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे एकोननवतितमः सर्गः ।
    । ८९ ।।


