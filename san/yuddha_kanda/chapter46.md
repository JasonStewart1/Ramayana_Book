युद्धकाण्डम्
===============================


## Chapter 46  / सर्गः ४६##


###Slōka 1/ श्लोक १###


    ततो द्यां पृथिवीं चैव वीक्षमाणा वनौकसः ।
    ददृशुः सन्ततौ बाणैर्भ्रातरौ रामलक्ष्मणौ ।। ६.४६.१ ।।।।


###Slōka 2/ श्लोक २###


    वृष्ट्वेवोपरते देवे कृतकर्मणि राक्षसे ।
    आजगामाथ तं देशं ससुग्रीवो विभीषणः ।। ६.४६.२ ।।।।


###Slōka 3/ श्लोक ३###


    नीलद्विविदमैन्दाश्च सुषेणकुमुदाङ्गदाः ।
    तूर्णं हनुमता सार्धमन्वशोचन्त राघवौ ।। ६.४६.३ ।।।।


###Slōka 4/ श्लोक ४###


    अचेष्टौ मन्दनिश्वासौ शोणितौघपरिप्लुतौ ।
    शरजालाचितौ स्तब्धौ शयानौ शरतल्पयोः ।। ६.४६.४ ।।।।


###Slōka 5/ श्लोक ५###


    निश्वसन्तौ यथा सर्पौ निश्चेष्टौ मन्दविक्रमौ ।
    रुधिरस्रावदिग्धाङ्गौ तापनीयाविव ध्वजौ ।। ६.४६.५ ।।।।


###Slōka 6/ श्लोक ६###


    तौ वीरशयने वीरौ शयनौ मन्दचेष्टितौ ।
    यूथपैस्तैः परिवृतौ बाष्पव्याकुललोचनैः ।। ६.४६.६ ।।।।


###Slōka 7/ श्लोक ७###


    राघवौ पतितौ दृष्ट्वा शरजालसमावृतौ ।
    बभूवुर्व्यथिताः सर्वे वानराः सविभीषणाः ।। ६.४६.७ ।।।।


###Slōka 8/ श्लोक ८###


    अन्तरिक्षं निरीक्षन्तो दिशः सर्वाश्च वानराः ।
    न चैनं मायया च्छन्नं ददृशू रावणिं रणे ।। ६.४६.८ ।।।।


###Slōka 9/ श्लोक ९###


    त तु मायाप्रतिच्छन्नं माययैव विभीषणः ।
    वीक्षमाणो ददर्शाथ भ्रातुः पुत्रमवस्थितम् ।। ६.४६.९ ।।।।


###Slōka 10/ श्लोक १०###


    तमप्रतिमकर्माणमप्रतिद्वन्द्वमाहवे ।
    ददर्शान्तर्हितं वीरं वरदानाद्विभीषणः ।। ६.४६.१० ।।।।


###Slōka 11/ श्लोक ११###


    तेजसा यशसा चैव विक्रमेण च संयुतम् ।
    । ६.४६.११ ।।।।


###Slōka 12/ श्लोक १२###


    इन्द्रजित्त्वात्मनः कर्म तौ शयानौ समीक्ष्य च ।
    उवाच परमप्रीतो हर्षयन् सर्वनैर्ऋतान् ।। ६.४६.१२ ।।।।


###Slōka 13/ श्लोक १३###


    दूषणस्य च हन्तारौ खरस्य च महाबलौ ।
    सादितौ मामकैर्बाणैर्भ्रातरौ रामलक्ष्णौ ।। ६.४६.१३ ।।।।


###Slōka 14/ श्लोक १४###


    नेमौ मोक्षयितुं शक्यावेतस्मादिषुबन्धनात् ।
    सर्वैरपि समागम्य सर्षिसङ्घैः सुरासुरैः ।। ६.४६.१४ ।।।।


###Slōka 15/ श्लोक १५###


    यत्कृते चिन्तयानस्य शोकार्तस्य पितुर्मम ।
    अस्पृष्ट्वा शयनं गात्रैस्त्रियामा याति शर्वरी ।। ६.४६.१५ ।।।।


###Slōka 16/ श्लोक १६###


    कृत्स्नेयं यत्कृते लङ्का नदी वर्षास्विवाकुला ।
    सो ऽयं मूलहरो ऽनर्थः सर्वेषां निहतो मया ।। ६.४६.१६ ।।।।


###Slōka 17/ श्लोक १७###


    रामस्य लक्ष्मणस्यापि सर्वेषां च वनौकसाम् ।
    विक्रमा निष्फलाः सर्वे यथा शरदि तोयदाः ।। ६.४६.१७ ।।।।


###Slōka 18/ श्लोक १८###


    एवमुक्त्वा तु तान् सर्वान् राक्षसान् परिपार्श्वतः ।
    यूथपानपि तान् सर्वांस्ताडयामास रावणिः ।। ६.४६.१८ ।।।।


###Slōka 19/ श्लोक १९###


    नीलं नवभिराहत्य मैन्दं च द्विविदं तथा ।
    त्रिभिस्त्रिभिरमित्रघ्नस्तताप प्रवरेषुभिः ।। ६.४६.१९ ।।।।


###Slōka 20/ श्लोक २०###


    जाम्बवन्तं महेष्वासो विद्ध्वा बाणेन वक्षसि ।
    हनूमतो वेगवतो विससर्ज शरान् दश ।। ६.४६.२० ।।।।


###Slōka 21/ श्लोक २१###


    गवाक्षं शरभं चैव द्वावप्यमिततेजसौ ।
    द्वाभ्यां द्वाभ्यां महावेगो विव्याध युधि रावणिः ।। ६.४६.२१ ।।।।


###Slōka 22/ श्लोक २२###


    गोलाङ्गूलेश्वरं चैव वालिपुत्रमथाङ्गदम् ।
    विव्याध बहुभिर्बाणैस्त्वरमाणो ऽथ रावणिः ।। ६.४६.२२ ।।।।


###Slōka 23/ श्लोक २३###


    तान् वानरवरान् भित्त्वा शरैरग्निशिखोपमैः ।
    ननाद बलवांस्तत्र महासत्त्वः स रावणिः ।। ६.४६.२३ ।।।।


###Slōka 24/ श्लोक २४###


    तानर्दयित्वा बाणौघैस्त्रासयित्वा च वानरान् ।
    प्रजहास महाबाहुर्वचनं चेदमब्रवीत् ।। ६.४६.२४ ।।।।


###Slōka 25/ श्लोक २५###


    शरबन्धेन घोरेण मया बद्धौ चमूमुखे ।
    सहितौ भ्रातरावेतौ निशामयत राक्षसाः ।। ६.४६.२५ ।।।।


###Slōka 26/ श्लोक २६###


    एवमुक्तास्तु ते सर्वे राक्षसाः कूटयोधिनः ।
    परं विस्मयमाजग्मुः कर्मणा तेन हर्षिताः ।। ६.४६.२६ ।।।।


###Slōka 27/ श्लोक २७###


    विनेदुश्च महानादान् सर्वतो जलदोपमाः ।
    हतो राम इति ज्ञात्वा रावणिं समपूजयन् ।। ६.४६.२७ ।।।।


###Slōka 28/ श्लोक २८###


    निष्पन्दौ तु तदा दृष्ट्वा तावुभौ रामलक्ष्मणौ ।
    वसुधायां निरुच्छ्वासौ हतावित्यन्वमन्यत ।। ६.४६.२८ ।।।।


###Slōka 29/ श्लोक २९###


    हर्षेण तु समाविष्ट इन्द्रजित् समितिञ्जयः ।
    प्रविवेश पुरीं लङ्कां हर्षयन् सर्वराक्षसान् ।। ६.४६.२९ ।।।।


###Slōka 30/ श्लोक ३०###


    रामलक्ष्मणयोर्द्दष्ट्वा शरीरे सायकैश्चिते ।
    सर्वाणि चाङ्गोपाङ्गानि सुग्रीवं भयमाविशत् ।। ६.४६.३० ।।।।


###Slōka 31/ श्लोक ३१###


    तमुवाच परित्रस्तं वानरेन्द्रं विभीषणः ।
    सबाष्पवदनं दीनं शोकव्याकुललोचनम् ।। ६.४६.३१ ।।।।


###Slōka 32/ श्लोक ३२###


    अलं त्रासेन सुग्रीव बाष्पवेगो निगृह्यताम् ।
    एवं प्रायाणि युद्धानि विजयो नास्ति नैष्ठिकः ।। ६.४६.३२ ।।।।


###Slōka 33/ श्लोक ३३###


    सशेषभाग्यता ऽस्माकं यदि वीर भविष्यति ।
    मोहमेतौ प्रहास्येते महात्मानौ महाबलौ ।। ६.४६.३३ ।।।।


###Slōka 34/ श्लोक ३४###


    पर्यवस्थापयात्मानमनाथं मां च वानर ।
    सत्यधर्माभिरक्तानां नास्ति मृत्युकृतं भयम् ।। ६.४६.३४ ।।।।


###Slōka 35/ श्लोक ३५###


    एवमुक्त्वा ततस्तस्य जलक्लिन्नेन पाणिना ।
    सुग्रीवस्य शुभे नेत्रे प्रममार्ज विभिषणः ।। ६.४६.३५ ।।।।


###Slōka 36/ श्लोक ३६###


    ततः सलिलमादाय विद्यया परिजप्य च ।
    सुग्रीवनेत्रे धर्मात्मा स ममार्ज विभीषणः ।। ६.४६.३६ ।।।।


###Slōka 37/ श्लोक ३७###


    प्रमृज्य वदनं तस्य कपिराजस्य धीमतः ।
    अब्रवीत् कालसम्प्राप्तमसम्भ्रममिदं वचः ।। ६.४६.३७ ।।।।


###Slōka 38/ श्लोक ३८###


    न कालः कपिराजेन्द्र वैक्लव्यमनुवर्तितुम् ।
    अतिस्नेहो ऽप्यकाले ऽस्मिन् मरणायोपकल्पते ।। ६.४६.३८ ।।।।


###Slōka 39/ श्लोक ३९###


    तस्मादुत्सृज्य वैक्लव्यं सर्वकार्यविनाशनम् ।
    हितं रामपुरोगाणां सैन्यानामनुचिन्त्यताम् ।। ६.४६.३९ ।।।।


###Slōka 40/ श्लोक ४०###


    अथवा रक्ष्यतां रामो यावत् सञ्ज्ञाविपर्ययः ।
    लब्धसञ्ज्ञौ हि काकुत्स्थौ भयं नो व्यपनेष्यतः ।। ६.४६.४० ।।।।


###Slōka 41/ श्लोक ४१###


    नैतत् किञ्चन रामस्य न च रामो मुमूर्षति ।
    न ह्येनं हास्यते लक्ष्मीर्दुर्लभा या गतायुषाम् ।। ६.४६.४१ ।।।।


###Slōka 42/ श्लोक ४२###


    तस्मादाश्वासयात्मानं बलं चाश्वासय स्वकम् ।
    यावत् कार्याणि सर्वाणि पुनः संस्थापयाम्यहम् ।। ६.४६.४२ ।।।।


###Slōka 43/ श्लोक ४३###


    एते हि फुल्लनयनास्त्रासादागतसाध्वसाः ।
    कर्णे कर्णे प्रकथिता हरयो हरिसत्तम ।। ६.४६.४३ ।।।।


###Slōka 44/ श्लोक ४४###


    मां तु दृष्ट्वा प्रधावन्तमनीकं सम्प्रहर्षितुम् ।
    त्यजन्तु हरयस्त्रासं भुक्तपूर्वामिव स्रजम् ।। ६.४६.४४ ।।।।


###Slōka 45/ श्लोक ४५###


    समाश्वास्य तु सुग्रीवं राक्षसेन्द्रो विभीषणः ।
    विद्रुतं वानरानीकं तत्समाश्वासयत् पुनः ।। ६.४६.४५ ।।।।


###Slōka 46/ श्लोक ४६###


    इन्द्रजित्तु महामायः सर्वसैन्यसमावृतः ।
    विवेश नगरीं लङ्कां पितरं चाभ्युपागमत् ।। ६.४६.४६ ।।।।


###Slōka 47/ श्लोक ४७###


    तत्र रावणमासीनमभिवाद्य कृताञ्जलिः ।
    आचचक्षे प्रियं पित्रे निहतौ रामलक्ष्मणौ ।। ६.४६.४७ ।।।।


###Slōka 48/ श्लोक ४८###


    उत्पपात ततो हृष्टः पुत्रं च परिषस्वजे ।
    रावणो रक्षसां मध्ये श्रुत्वा शत्रू निपातितौ ।उपाघ्राय स मूर्ध्न्येनं पप्रच्छ प्रीतमानसः ।। ६.४६.४८ ।।।।


###Slōka 49/ श्लोक ४९###


    पृच्छते च यथावृत्तं पित्रे सर्वं न्यवेदयत् ।
    यथा तौ शरबन्धेन निश्चेष्टौ निष्प्रभौ कृतौ ।। ६.४६.४९ ।।।।


###Slōka 50/ श्लोक ५०###


    स हर्षवेगानुगतान्तरात्मा श्रुत्वा वचस्तस्य महारथस्य ।
    जहौ ज्वरं दाशरथेः समुत्थितं प्रहृष्य वाचा ऽभिननन्द पुत्रम् ।। ६.४६.५० ।।


