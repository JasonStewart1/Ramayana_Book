युद्धकाण्डम्
===============================


## Chapter 125  / सर्गः १२५##


###Slōka 1/ श्लोक १###


    उपस्थितं तु तं दृष्ट्वा पुष्पकं पुष्पभूषितम् ।
    अविदूरस्थितो रामं प्रत्युवाच विभीषणः ।। ६.१२५.१ ।।


###Slōka 2/ श्लोक २###


    स तु बद्धाञ्जलिः प्रह्वो विनीतो राक्षसेश्वरः ।
    अब्रवीत्त्वरयोपेतः किं करोमीति राघवम् ।। ६.१२५.२ ।।


###Slōka 3/ श्लोक ३###


    तमब्रवीन्महातेजा लक्ष्मणस्योपशृण्वतः ।
    विमृश्य राघवो वाक्यमिदं स्नेहपुरस्कृतम् ।। ६.१२५.३ ।।


###Slōka 4/ श्लोक ४###


    कृतप्रयत्नकर्माणो विभीषण वनौकसः ।
    रत्नैरर्थैश्च विविधैर्भूषणैश्चापि पूजय ।। ६.१२५.४ ।।


###Slōka 5/ श्लोक ५###


    सहैभिरजिता लङ्का निर्जिता राक्षसेश्वर ।
    हृष्टैः प्राणभयं त्यक्त्वा सङ्ग्रामेष्वनिवर्तिभिः ।। ६.१२५.५ ।।


###Slōka 6/ श्लोक ६###


    त इमे कृतकर्माणः पूज्यन्तां सर्ववानराः ।
    । ६.१२५.६ ।।


###Slōka 7/ श्लोक ७###


    धनरत्नप्रदानेन कर्मैषां सफलं कुरु ।
    । ६.१२५.७ ।।


###Slōka 8/ श्लोक ८###


    एव सम्मानिताश्चैते मानार्हा मानद त्वया ।
    भविष्यन्ति कृतज्ञेन निर्वृता हरियूथपाः ।। ६.१२५.८ ।।


###Slōka 9/ श्लोक ९###


    त्यागिनं सङ्ग्रहीतारं सानुक्रोशं यशस्विनम् ।
    सर्वे त्वामवगच्छन्ति ततः सम्बोधयाम्यहम् ।। ६.१२५.९ ।।


###Slōka 10/ श्लोक १०###


    हीनं रतिगुणैः सर्वैरभिहन्तारमाहवे ।
    त्यजन्ति नृपतिं सैन्याः संविग्नास्तं नरेश्वरम् ।। ६.१२५.१० ।।


###Slōka 11/ श्लोक ११###


    एवमुक्तस्तु रामेण वानरांस्तान् विभीषणः ।
    रत्नार्थैः संविभागेन सर्वानेवाभ्यपूजयत् ।। ६.१२५.११ ।।


###Slōka 12/ श्लोक १२###


    ततस्तान् पूजितान् दृष्ट्वा रत्नैरर्थैश्च यूथपान् ।
    आरुरोह ततो रामस्तद्विमानमनुत्तमम् ।। ६.१२५.१२ ।।


###Slōka 13/ श्लोक १३###


    अङ्केनादाय वैदेहीं लज्जमानां यशस्विनीम् ।
    लक्ष्मणेन सह भ्रात्रा विक्रान्तेन धनुष्मता ।। ६.१२५.१३ ।।


###Slōka 14/ श्लोक १४###


    अब्रवीच्च विमानस्थः पूजयन् सर्ववानरान् ।
    सुग्रीवं च महावीर्यं काकुत्स्थः सविभीषणम् ।। ६.१२५.१४ ।।


###Slōka 15/ श्लोक १५###


    मित्रकार्यं कृतमिदं भवद्भिर्वानरोत्तमाः ।
    अनुज्ञाता मया सर्वे यथेष्टं प्रतिगच्छत ।। ६.१२५.१५ ।।


###Slōka 16/ श्लोक १६###


    यत्तु कार्यं वयस्येन सुहृदा वा परन्तप ।
    कृतं सुग्रीव तत् सर्वं भवता ऽधर्म भीरुणा ।। ६.१२५.१६ ।।


###Slōka 17/ श्लोक १७###


    विष्किन्धां प्रतियाह्याशु स्वसैन्येनाभिसंवृतः ।
    । ६.१२५.१७ ।।


###Slōka 18/ श्लोक १८###


    स्वराज्ये वस लङ्कायां मया दत्ते विभीषण ।
    न त्वां धर्षयितुं शक्ताः सेन्द्रा अपि दिवौकसः ।। ६.१२५.१८ ।।


###Slōka 19/ श्लोक १९###


    अयोध्यां प्रतियास्यामि राजधानीं पितुर्मम ।
    अभ्यनुज्ञातुमिच्छामि सर्वांश्चामन्त्रयामि वः ।। ६.१२५.१९ ।।


###Slōka 20/ श्लोक २०###


    एवमुक्तास्तु रामेण वानरास्ते महाबलाः ।
    ऊचुः प्राञ्जलयो रामं राक्षसश्च विभीषणः ।। ६.१२५.२० ।।


###Slōka 21/ श्लोक २१###


    अयोध्यां गन्तुमिच्छामः सर्वान्नयतु नो भवान् ।
    उद्युक्ता विचरिष्यामो वनानि नगराणि च ।। ६.१२५.२१ ।।


###Slōka 22/ श्लोक २२###


    दृष्ट्वा त्वामभिषेकार्द्रं कौसल्यामभिवाद्य च ।
    अचिरेणागमिष्यामः स्वान् गृहान् नृपतेः सुत ।। ६.१२५.२२ ।।


###Slōka 23/ श्लोक २३###


    एवमुक्तस्तु धर्मात्मा वानरैः सविभीषणैः ।
    अब्रवीद्राघवः श्रीमान् ससुग्रीवविभीषणान् ।। ६.१२५.२३ ।।


###Slōka 24/ श्लोक २४###


    प्रियात् प्रियतरं लब्धं यदहं ससुहृज्जनः ।
    सर्वैर्भवद्भिः सहितः प्रीतिं लप्स्ये पुरीं गतः ।। ६.१२५.२४ ।।


###Slōka 25/ श्लोक २५###


    क्षिप्रमारोह सुग्रीव विमानं वानरै सह ।
    त्वमध्यारोह सामात्यो राक्षसेन्द्र विभीषण ।। ६.१२५.२५ ।।


###Slōka 26/ श्लोक २६###


    ततस्तत् पुष्पकं दिव्यं सुग्रीवः सह सेनया ।
    अध्यारोहत्त्वरन् शीघ्रं सामात्यश्च विभीषणः ।। ६.१२५.२६ ।।


###Slōka 27/ श्लोक २७###


    तेष्वारूढेषु सर्वेषु कौबेरं परमासनम् ।
    राघवेणाभ्यनुज्ञातमुत्पपात विहायसम् ।। ६.१२५.२७ ।।


###Slōka 28/ श्लोक २८###


    ययौ तेन विमानेन हंसयुक्तेन भास्वता ।
    प्रहृष्टश्च प्रतीतश्च बभौ रामः कुबेरवत् ।। ६.१२५.२८ ।।


###Slōka 29/ श्लोक २९###


    ते सर्वे वानरा हृष्टा राक्षसाश्च महाबलाः ।
    यथासुखमसम्बाधं दिव्ये तस्मिन्नुपाविशन् ।। ६.१२५.२९ ।।


###Slōka 30/ श्लोक ३०###


    इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे पञ्चविंशत्युत्तरशततमः सर्गः ।
    । १२५ ।।


