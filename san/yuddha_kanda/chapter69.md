युद्धकाण्डम्
===============================


## Chapter 69  / सर्गः ६९##


###Slōka 1/ श्लोक १###


    एवं विलपमानस्य रावणस्य दुरात्मनः।
    श्रुत्वा शोकाभितप्तस्य त्रिशिरा वाक्यमब्रवीत् ।। ६.६९.१ ।।


###Slōka 2/ श्लोक २###


    एवमेव महावीर्यो हतो नस्तातमध्यमः।
    न तु सत्पुरुषा राजन् विलपन्ति यथा भवान् ।। ६.६९.२ ।।


###Slōka 3/ श्लोक ३###


    नूनं त्रिभुवनस्यापि पर्याप्तस्त्वमसि प्रभो।
    स कस्मात् प्राकृत इव शोचस्यात्मानमीदृशम् ।। ६.६९.३ ।।


###Slōka 4/ श्लोक ४###


    ब्रह्मदत्ता ऽस्ति ते शक्तिः कवचः सायको धनुः।
    सहस्रखरसंयुक्तो रथो मेघस्वनो महान् ।। ६.६९.४ ।।


###Slōka 5/ श्लोक ५###


    त्वया ऽसकृद्विशस्त्रेण विशस्ता देवदानवाः।
    स सर्वायुधसम्पन्नो राघवं शास्तुमर्हसि ।। ६.६९.५ ।।


###Slōka 6/ श्लोक ६###


    कामं तिष्ठ महाराज निर्गमिष्याम्यहं रणम्।
    उद्धरिष्यामि ते शत्रून् गरुडः पन्नगानिव ।। ६.६९.६ ।।


###Slōka 7/ श्लोक ७###


    शम्बरो देवराजेन नरको विष्णुना यथा।
    तथा ऽद्य शयिता रामो मया युधि निपातितः ।। ६.६९.७ ।।


###Slōka 8/ श्लोक ८###


    श्रुत्वा त्रिशिरसो वाक्यं रावणो राक्षसाधिपः।
    पुनर्जातमिवात्मानं मन्यते कालचोदितः ।। ६.६९.८ ।।


###Slōka 9/ श्लोक ९###


    श्रुत्वा त्रिशिरसो वाक्यं देवान्तकनरान्तकौ।
    अतिकायश्च तेजस्वी बभूवुर्युद्धहर्षिताः ।। ६.६९.९ ।।


###Slōka 10/ श्लोक १०###


    ततो ऽहमहमित्येव गर्जन्तो नैर्ऋतर्षभाः।
    रावणस्य सुता वीराः शक्रतुल्यपराक्रमाः ।। ६.६९.१० ।।


###Slōka 11/ श्लोक ११###


    अन्तरिक्षगताः सर्वे सर्वे मायाविशारदाः।
    सर्वे त्रिदशदर्पघ्नाः सर्वे च रणदुर्जयाः ।। ६.६९.११ ।।


###Slōka 12/ श्लोक १२###


    सर्वे सुबलसम्पन्नाः सर्वे विकीर्णकीर्तयः।
    सर्वे समरमासाद्य न श्रूयन्ते पराजिताः।देवैरपि सगन्धर्वैः सकिन्नरमहोरगैः ।। ६.६९.१२ ।।


###Slōka 13/ श्लोक १३###


    सर्वे च विदुषो वीराः सर्वे युद्धविशारदाः।
    सर्वे प्रवरविज्ञानाः सर्वे लब्धवरास्तथा ।। ६.६९.१३ ।।


###Slōka 14/ श्लोक १४###


    स तैस्तदा भास्करतुल्यवर्चसैः सुतैर्वृतः शत्रुबलप्रमर्दनैः।
    रराज राजा मघवान् यथा ऽमरैर्वृतो महादानवदर्पनाशनैः ।। ६.६९.१४ ।।


###Slōka 15/ श्लोक १५###


    स पुत्रान् सम्परिष्वज्य भूषयित्वा च भूषणैः।
    आशीर्भिश्च प्रशस्ताभिः प्रेषयामास संयुगे ।। ६.६९.१५ ।।


###Slōka 16/ श्लोक १६###


    युद्धोन्मत्तं च मत्तं च भ्रातरौ चापि रावणः।
    रक्षणार्थं कुमाराणां प्रेषयामास संयुगे ।। ६.६९.१६ ।।


###Slōka 17/ श्लोक १७###


    ते ऽभिवाद्य महात्मानं रावणं रिपुरावणम्।
    कृत्वा प्रदक्षिणं चैव महाकायाः प्रतस्थिरे ।। ६.६९.१७ ।।


###Slōka 18/ श्लोक १८###


    सर्वौषधीभिर्गन्धैश्च समालभ्य महाबलाः।
    निर्जग्मुर्नैर्ऋतश्रेष्ठाः षडेते युद्धकाङ्क्षिणः ।। ६.६९.१८ ।।


###Slōka 19/ श्लोक १९###


    त्रिशिराश्चातिकायश्च देवान्तकनरान्तकौ।
    महोदरमहापार्श्वो निर्जग्मुः कालचोदिताः ।। ६.६९.१९ ।।


###Slōka 20/ श्लोक २०###


    ततः सुदर्शनं नाम नीलजीमूतसन्निभम्।
    ऐरावतकुले जातमारुरोह महोदरः ।। ६.६९.२० ।।


###Slōka 21/ श्लोक २१###


    सर्वायुधसमायुक्तं तूणीभिश्च स्वलङ्कृतम्।
    रराज गजमास्थाय सवितेवास्तमूर्धनि ।। ६.६९.२१ ।।


###Slōka 22/ श्लोक २२###


    हयोत्तमसमायुक्तं सर्वायुधसमाकुलम्।
    आरुरोह रथश्रेष्ठं त्रिशिरा रावणात्मजः ।। ६.६९.२२ ।।


###Slōka 23/ श्लोक २३###


    त्रिशिरा रथमास्थाय विरराज धनुर्धरः।
    सविद्युदुल्कः शैलाग्रे सेन्द्रचाप इवाम्बुदः ।। ६.६९.२३ ।।


###Slōka 24/ श्लोक २४###


    त्रिभिः किरीटैः शुशुभे त्रिशिराः स रथोत्तमे।
    हिमवानिव शैलेन्द्रस्त्रिभिः काञ्चनपर्वतैः ।। ६.६९.२४ ।।


###Slōka 25/ श्लोक २५###


    अतिकायो ऽपि तेजस्वी राक्षसेन्द्रसुतस्तदा।
    आरुरोह रथश्रेष्ठं श्रेष्ठः सर्वधनुष्मताम् ।। ६.६९.२५ ।।


###Slōka 26/ श्लोक २६###


    सुचक्राक्षं सुसंयुक्तं स्वनुकर्षं सुकूबरम्।
    तूणीबाणासनैर्दीप्तं प्रासासिपरिघाकुलम् ।। ६.६९.२६ ।।


###Slōka 27/ श्लोक २७###


    स काञ्चनविचित्रेण मुकुटेन विराजता।
    भूषणैश्च बभौ मेरुः किरणैरिव भासयन् ।। ६.६९.२७ ।।


###Slōka 28/ श्लोक २८###


    स रराज रथे तस्मिन् राजसूनुर्महाबलः।
    वृतो नैर्ऋतशार्दूलैर्वज्रपाणिरिवामरैः ।। ६.६९.२८ ।।


###Slōka 29/ श्लोक २९###


    हयमुच्चैश्श्रवप्रख्यं श्वेतं कनकभूषणम्।
    मनोजवं महाकायमारुरोह नरान्तकः ।। ६.६९.२९ ।।


###Slōka 30/ श्लोक ३०###


    गृहीत्वा प्रासमुल्काभं विरराज नरान्तकः।
    शक्तिमादाय तेजस्वी गुहः शिखिगतो यथा ।। ६.६९.३० ।।


###Slōka 31/ श्लोक ३१###


    देवान्तकः समादाय परिघं वज्रभूषणम्।
    परिगृह्य गिरीं दोर्भ्यां वपुर्विष्णोर्विडम्बयन् ।। ६.६९.३१ ।।


###Slōka 32/ श्लोक ३२###


    महापार्श्वो महाकायो गदामादाय वीर्यवान्।
    विरराज गदापाणिः कुबेर इव संयुगे ।। ६.६९.३२ ।।


###Slōka 33/ श्लोक ३३###


    प्रतस्थिरे महात्मानो बलैरप्रतिमैर्वृताः।
    सुरा इवामरावत्या बलैरप्रतिमैर्वृताः ।। ६.६९.३३ ।।


###Slōka 34/ श्लोक ३४###


    तान् गजैश्च तुरङ्गैश्च रथैश्चाम्बुदनिस्वनैः।
    अनुजग्मुर्महात्मानो राक्षसाः प्रवरायुधाः ।। ६.६९.३४ ।।


###Slōka 35/ श्लोक ३५###


    ते विरेजुर्महात्मानः कुमाराः सूर्यवर्चसः।
    किरीटिनः श्रिया जुष्टा ग्रहा दीप्ता इवाम्बरे ।। ६.६९.३५ ।।


###Slōka 36/ श्लोक ३६###


    प्रगृहीता बभौ तेषां शस्त्राणामावलिः सिता।
    शारदाभ्रप्रतीकाशा हंसावलिरिवाम्बरे ।। ६.६९.३६ ।।


###Slōka 37/ श्लोक ३७###


    मरणं वापि निश्चित्य शत्रूणां वा पराजयम् ।
    । ६.६९.३७ ।।


###Slōka 38/ श्लोक ३८###


    इति कृत्वा मतिं वीरा निर्जग्मुः संयुगार्थिनः ।
    । ६.६९.३८ ।।


###Slōka 39/ श्लोक ३९###


    जगर्जुश्च प्रणेदुश्च चिक्षिपुश्चापि सायकान्।
    जगृहुश्चापि ते वीरा निर्यान्तो युद्धदुर्मदाः ।। ६.६९.३९ ।।


###Slōka 40/ श्लोक ४०###


    क्ष्वेलितास्फोटनिनदैश्चचाल च वसुन्धरा।
    रक्षसां सिंहनादैश्च पुस्फोटेव तदा ऽम्बरम् ।। ६.६९.४० ।।


###Slōka 41/ श्लोक ४१###


    ते ऽभिनिष्क्रम्य मुदिता राक्षसेन्द्रा महाबलाः।
    ददृशुर्वानरानीकं समुद्यतशिलानगम् ।। ६.६९.४१ ।।


###Slōka 42/ श्लोक ४२###


    हरयो ऽपि महात्मानो ददृशुर्नैर्ऋतं बलम्।
    हस्त्यश्वरथसम्बाधं किङ्किणीशतनादितम् ।। ६.६९.४२ ।।


###Slōka 43/ श्लोक ४३###


    नीलजीमूतसङ्काशं समुद्यतमहायुधम्।
    दीप्तानलपविप्रख्यैः सर्वतो नैर्ऋतैर्वृतम् ।। ६.६९.४३ ।।


###Slōka 44/ श्लोक ४४###


    तद् दृष्ट्वा बलमायान्तं लब्धलक्षाः प्लवङ्गमाः।
    समुद्यतमहाशैलाः सम्प्रणेदुर्महाबलाः।अमृष्यमाणा रक्षांसि प्रतिनर्दन्ति वानराः ।। ६.६९.४४ ।।


###Slōka 45/ श्लोक ४५###


    ततः समुद्घुष्टरवं निशम्य रक्षोगणा वानरयूथपानाम्।
    अमृष्यमाणाः परहर्षमुग्रं महाबला भीमतरं विनेदुः ।। ६.६९.४५ ।।


###Slōka 46/ श्लोक ४६###


    ते राक्षसबलं घोरं प्रविश्य हरियूथपाः।
    विचेरुरुद्यतैः शैलैर्नगाः शिखरिणो यथा ।। ६.६९.४६ ।।


###Slōka 47/ श्लोक ४७###


    केचिदाकाशमाविश्य केचिदुर्व्यां प्लवङ्गमाः।
    रक्षस्सैन्येषु सङ्क्रुद्धाश्चेरुर्द्रुमशिलायुधाः ।। ६.६९.४७ ।।


###Slōka 48/ श्लोक ४८###


    द्रुमांश्च विपुलस्कन्धान् गृह्य वानरपुङ्गवाः।
    तद्युद्धमभवद् घोरं रक्षोवानरसङ्कुलम् ।। ६.६९.४८ ।।


###Slōka 49/ श्लोक ४९###


    ते पादपशिलाशैलैश्चक्रुर्वृष्टिमनूपमाम्।
    बाणौघैर्वायमाणाश्च हरयो भीमविक्रमाः ।। ६.६९.४९ ।।


###Slōka 50/ श्लोक ५०###


    सिंहनादान् विनेदुश्च रणे वानरराक्षसाः।
    शिलाभिश्चूर्णयामासुर्यातुधानान् प्लवङ्गमाः ।। ६.६९.५० ।।


###Slōka 51/ श्लोक ५१###


    निजघ्नुः संयुगे क्रुद्धाः कवचाभरणावृतान्।
    केचिद्रथगतान् वीरान् गजवाजिगतानपि ।। ६.६९.५१ ।।


###Slōka 52/ श्लोक ५२###


    निजघ्नुः सहसा ऽ ऽप्लुत्य यातुधानान् प्लवङ्गमाः।
    शैलशृङ्गाचिताङ्गाश्च मुष्टिभिर्वान्तलोचनाः ।। ६.६९.५२ ।।


###Slōka 53/ श्लोक ५३###


    चेरुः पेतुश्च नेदुश्च तत्र राक्षसपुङ्गवाः।
    राक्षसाश्च शरैस्तीक्ष्णैर्बिभिदुः कपिकुञ्जरान् ।। ६.६९.५३ ।।


###Slōka 54/ श्लोक ५४###


    शूलमुद्गरखड्गैश्च जघ्नुः प्रासैश्च शक्तिभिः।
    अन्योन्यं पातयामासुः परस्परजयैषिणः ।। ६.६९.५४ ।।


###Slōka 55/ श्लोक ५५###


    रिपुशोणितदिग्धाङ्गास्तत्र वानरराक्षसाः।
    ततः शैलैश्च खड्गैश्च विसृष्टैर्हरिराक्षसैः ।। ६.६९.५५ ।।


###Slōka 56/ श्लोक ५६###


    मुहूर्तेनावृता भूमिरभवच्छोणिताप्लुता।
    विकीर्णपर्वताकारै रक्षोभिररिमर्दनैः।आसीद्वसुमती पूर्णा तदा युद्धमदान्वितैः ।। ६.६९.५६ ।।


###Slōka 57/ श्लोक ५७###


    आक्षिप्ताः क्षिप्यमाणाश्च भग्नशूलाश्च वानरैः।
    पुनरङ्गैस्तथा चक्रुरासन्ना युद्धमद्भुतम् ।। ६.६९.५७ ।।


###Slōka 58/ श्लोक ५८###


    वानरान् वानरैरेव जघ्नुस्ते रजनीचराः।
    राक्षसान् राक्षसैरेव जघ्नुस्ते वानरा अपि ।। ६.६९.५८ ।।


###Slōka 59/ श्लोक ५९###


    आक्षिप्य च शिलास्तेषां निजघ्नू राक्षसा हरीन्।
    तेषां चाच्छिद्य शस्त्राणि जघ्नू रक्षांसि वानराः ।। ६.६९.५९ ।।


###Slōka 60/ श्लोक ६०###


    निजघ्नुः शैलशूलास्त्रैर्बिभिदुश्च परस्परम्।
    सिंहनादान् विनेदुश्च रणे वानरराक्षसाः ।। ६.६९.६० ।।


###Slōka 61/ श्लोक ६१###


    छिन्नवर्मतनुत्राणा राक्षसा वानरैर्हताः।
    रुधिरं प्रस्रुतास्तत्र रससारमिव द्रुमाः ।। ६.६९.६१ ।।


###Slōka 62/ श्लोक ६२###


    रथेन च रथं चापि वारणेनैव वारणम् ।
    । ६.६९.६२ ।।


###Slōka 63/ श्लोक ६३###


    हयेन च हयं केचिन्निजघ्नुर्वानरा रणे।
    प्रहृष्टमनसः सर्वे प्रगृहीतमनःशिलाः ।। ६.६९.६३ ।।


###Slōka 64/ श्लोक ६४###


    हरयो राक्षसान् जघ्नुर्द्रुमैश्च बहुशाखिभिः।
    तद्युद्धमभवद् घोरं रक्षोवानरसङ्कुलम् ।। ६.६९.६४ ।।


###Slōka 65/ श्लोक ६५###


    क्षुरप्रैरर्धचन्द्रैश्च भल्लैश्च निशितैः शरैः।
    राक्षसा वानरेन्द्राणां चिच्छिदुः पादपान् शिलाः ।। ६.६९.६५ ।।


###Slōka 66/ श्लोक ६६###


    विकीर्णैः पर्वताग्रैश्च द्रुमैश्छिन्नैश्च संयुगे।
    हतैश्च कपिरक्षोबिर्दुर्गमा वसुधा ऽभवत् ।। ६.६९.६६ ।।


###Slōka 67/ श्लोक ६७###


    ते वानरा गर्वितहृष्टचेष्टाः सङ्ग्राममासाद्य भयं विमुच्य।
    युद्धं तु सर्वे सह राक्षसैस्तैर्नानायुधाश्चक्रुरदीनसत्त्वाः ।। ६.६९.६७ ।।


###Slōka 68/ श्लोक ६८###


    तस्मिन् प्रवृत्ते तुमुले विमर्दे प्रहृष्यमाणेषु वलीमुखेषु।
    निपात्यमानेषु च राक्षसेषु महर्षयो देवगणाश्च नेदुः ।। ६.६९.६८ ।।


###Slōka 69/ श्लोक ६९###


    ततो हयं मारुततुल्यवेगमारुह्य शक्तिं निशितां प्रगृह्य।
    नरान्तको वानरराजसैन्यं महार्णवं मीन इवाविवेश ।। ६.६९.६९ ।।


###Slōka 70/ श्लोक ७०###


    स वानरान् सप्त शतानि वीरः प्रासेन दीप्तेन विनिर्बिभेद।
    एकक्षणेनेन्द्ररिपुर्महात्मा जघान सैन्यं हरिपुङ्गवानाम् ।। ६.६९.७० ।।


###Slōka 71/ श्लोक ७१###


    ददृशुश्च महात्मानं हयपृष्ठे प्रतिष्ठितम्।
    चरन्तं हरिसैन्येषु विद्याधरमहर्षयः ।। ६.६९.७१ ।।


###Slōka 72/ श्लोक ७२###


    स तस्य ददृशो मार्गो मांसशोणितकर्दमः।
    पतितैः पर्वताकारैर्वानरैरभिसंवृतः ।। ६.६९.७२ ।।


###Slōka 73/ श्लोक ७३###


    यावद्विक्रमितुं बुद्धिं चक्रुः प्लवगपुङ्गवाः।
    तावदेतानतिक्रम्य निर्बिभेद नरान्तकः ।। ६.६९.७३ ।।


###Slōka 74/ श्लोक ७४###


    ज्वलन्तं प्रासमुद्यम्य सङ्ग्रामाग्रे नरान्तकः।
    ददाह हरिसैन्यानि वनानीव विभावसुः ।। ६.६९.७४ ।।


###Slōka 75/ श्लोक ७५###


    यावदुत्पाटयामासुर्वृक्षान् शैलान् वनौकसः।
    तावत् प्रासहताः पेतुर्वज्रकृत्ता इवाचलाः ।। ६.६९.७५ ।।


###Slōka 76/ श्लोक ७६###


    दिक्षु सर्वासु बलवान् विचचार नरान्तकः।
    प्रमृद्नन् सर्वतो युद्धे प्रावृट्काले यथा ऽनिलः ।। ६.६९.७६ ।।


###Slōka 77/ श्लोक ७७###


    न शेकुर्धावितुं वीरा न स्थातुं स्पन्दितुं भयात्।
    उत्पतन्तं स्थितं यान्तं सर्वान् विव्याध वीर्यवान् ।। ६.६९.७७ ।।


###Slōka 78/ श्लोक ७८###


    एकेनान्तककल्पेन प्रासेनादित्यतेजसा।
    भिन्नानि हरिसैन्यानि निपेतुर्धरणीतले ।। ६.६९.७८ ।।


###Slōka 79/ श्लोक ७९###


    वज्रनिष्पेषसदृशं प्रासस्याभिनिपातनम्।
    न शेकुर्वानराः सोढुं ते विनेदुर्महास्वनम् ।। ६.६९.७९ ।।


###Slōka 80/ श्लोक ८०###


    पततां हरिवीराणां रूपाणि प्रचकाशिरे।
    वज्रभिन्नाग्रकूटानां शैलानां पततामिव ।। ६.६९.८० ।।


###Slōka 81/ श्लोक ८१###


    ये तु पूर्वं महात्मानः कुम्भकर्णेन पातिताः।
    ते स्वस्था वानरश्रेष्ठाः सुग्रीवमुपतस्थिरे ।। ६.६९.८१ ।।


###Slōka 82/ श्लोक ८२###


    विप्रेक्षमाणः सुग्रीवो ददर्श हरिवाहिनीम्।
    नरान्तकभयत्रस्तां विद्रवन्तीमितस्ततः ।। ६.६९.८२ ।।


###Slōka 83/ श्लोक ८३###


    विद्रुतां वाहिनीं दृष्ट्वा स ददर्श नरान्तकम्।
    गृहीतप्रासमायान्तं हयपृष्ठे प्रतिष्ठितम् ।। ६.६९.८३ ।।


###Slōka 84/ श्लोक ८४###


    अथोवाच महातेजाः सुग्रीवो वानराधिपः।
    कुमारमङ्गदं वीरं शक्रतुल्यपराक्रमम् ।। ६.६९.८४ ।।


###Slōka 85/ श्लोक ८५###


    गच्छ त्वं राक्षसं वीरो यो ऽसौ तुरगमास्थितः।
    क्षोभयन्तं हरिबलं क्षिप्रं प्राणैर्वियोजय ।। ६.६९.८५ ।।


###Slōka 86/ श्लोक ८६###


    स भर्तुर्वचनं श्रुत्वा निष्पपाताङ्गदस्ततः।
    अनीकान्मेघसङ्काशान्मेघानीकादिवांशुमान् ।। ६.६९.८६ ।।


###Slōka 87/ श्लोक ८७###


    शैलसङ्घातसङ्काशो हरीणामुत्तमो ऽङ्गदः।
    रराजाङ्गदसन्नद्धः सधातुरिव पर्वतः ।। ६.६९.८७ ।।


###Slōka 88/ श्लोक ८८###


    निरायुधो महातेजाः केवलं नखदंष्ट्रवान्।
    नरान्तकमभिक्रम्य वालिपुत्रो ऽब्रवीद्वचः ।। ६.६९.८८ ।।


###Slōka 89/ श्लोक ८९###


    तिष्ठ किं प्राकृतैरेभिर्हरिभिस्त्वं करिष्यसि।
    अस्मिन् वज्रसमस्पर्शं प्रासङ्क्षिप ममोरसि ।। ६.६९.८९ ।।


###Slōka 90/ श्लोक ९०###


    अङ्गदस्य वचः श्रुत्वा प्रचुक्रोध नरान्तकः।
    सन्दश्य दशनैरोष्ठं विनिश्वस्य भुजङ्गवत् ।। ६.६९.९० ।।


###Slōka 91/ श्लोक ९१###


    अभिगम्याङ्गदं क्रुद्धो वालिपुत्रं नरान्तकः ।
    । ६.६९.९१ ।।


###Slōka 92/ श्लोक ९२###


    प्रासं समाविध्य तदा ऽङ्गदाय समुज्ज्वलन्तं सहसोत्ससर्ज।
    स वालिपुत्रोरसि वज्रकल्पे बभूव भग्नो न्यपतच्च भूमौ ।। ६.६९.९२ ।।


###Slōka 93/ श्लोक ९३###


    तं प्रासमालोक्य तदा विभग्नं सुपर्णकृत्तोरगभोगकल्पम्।
    तलं समुद्यम्य स वालिपुत्रस्तुरङ्गमं तस्य जघान मूर्ध्नि ।। ६.६९.९३ ।।


###Slōka 94/ श्लोक ९४###


    निमग्नतालुः स्फुटिताक्षितारो निष्क्रान्तजिह्वो ऽचलसन्निकाशः।
    स तस्य वाजी निपपात भूमौ तलप्रहारेण विशीर्णमूर्धा ।। ६.६९.९४ ।।


###Slōka 95/ श्लोक ९५###


    नरान्तकः क्रोधवशं जगाम हतं तुरङ्गं पतितं निरीक्ष्य।
    स मुष्टिमुद्यम्य महाप्रभावो जघान शीर्षे युधि वालिपुत्रम् ।। ६.६९.९५ ।।


###Slōka 96/ श्लोक ९६###


    अथाङ्गदो मुष्टिविभिन्नमूर्धा सुस्राव तीव्रं रुधिरं भृशोष्णम्।
    मुहुर्विजज्वाल मुमोह चापि सञ्ज्ञां समासाद्य विसिष्मिये च ।। ६.६९.९६ ।।


###Slōka 97/ श्लोक ९७###


    अथाङ्गदो वज्रसमानवेगं संवर्त्य मुष्टिं गिरिशृङ्गकल्पम्।
    निपातयामास तदा महात्मा नरान्तकस्योरसि वालिपुत्रः ।। ६.६९.९७ ।।


###Slōka 98/ श्लोक ९८###


    स मुष्टिनिष्पष्टविभिन्नवक्षा ज्वालावमच्छोणितदिग्धगात्रः।
    नरान्तको भूमितले पपात यथा ऽचलो वज्रनिपातभग्नः ।। ६.६९.९८ ।।


###Slōka 99/ श्लोक ९९###


    अथान्तरिक्षे त्रिदशोत्तमानां वनौकसां चैव महाप्रणादः।
    बभूव तस्मिन्निहते ऽग्र्यवीरे नरान्तके वालिसुतेन सङ्ख्ये ।। ६.६९.९९ ।।


###Slōka 100/ श्लोक १००###


    अथाङ्गदो राममनःप्रहर्षणं सुदुष्करं तत् कृतवान् हि विक्रमम्।
    विसिष्मिये सो ऽप्यतिवीर्यविक्रमः पुनश्च युद्धे स बभूव हर्षितः ।। ६.६९.१०० ।।


###Slōka 101/ श्लोक १०१###


    इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे एकोनसप्ततितमः सर्गः ।
    । ६९ ।।


