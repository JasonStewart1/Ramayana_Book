युद्धकाण्डम्
===============================


## Chapter 63  / सर्गः ६३##


###Slōka 1/ श्लोक १###


    तस्य राक्षसराजस्य निशम्य परिदेवितम् ।
    कुम्भकर्णो बभाषेदं वचनं प्रजहास च ।। ६.६३.१ ।।


###Slōka 2/ श्लोक २###


    दृष्टो दोषो हि यो ऽस्माभिः पुरा मन्त्रविनिर्णये ।
    हितेष्वनभिरक्तेन सो ऽयमासादितस्त्वया ।। ६.६३.२ ।।


###Slōka 3/ श्लोक ३###


    शीघ्रं खल्वभ्युपेतं त्वां फलं पापस्य कर्मणः ।
    निरयेष्वेव पतनं यथा दुष्कृतकर्मणः ।। ६.६३.३ ।।


###Slōka 4/ श्लोक ४###


    प्रथमं वै महाराज कृत्यमेतदचिन्तितम् ।
    केवलं वीर्यदर्पेण नानुबन्धो विचारितः ।। ६.६३.४ ।।


###Slōka 5/ श्लोक ५###


    यः पश्चात् पूर्वकार्याणि कुर्यादैश्वर्यमास्थितः ।
    पूर्वं चापरकार्याणि न स वेद नयानयौ ।। ६.६३.५ ।।


###Slōka 6/ श्लोक ६###


    देशकालविहीनानि कर्माणि विपरीतवत् ।
    क्रियमाणानि दुष्यन्ति हवींष्यप्रयतेष्विव ।। ६.६३.६ ।।


###Slōka 7/ श्लोक ७###


    त्रयाणां पञ्चधा योगं कर्मणां यः प्रपश्यति ।
    सचिवैः समयं कृत्वा स सभ्ये वर्तते पथि ।। ६.६३.७ ।।


###Slōka 8/ श्लोक ८###


    यथागमं च यो राजा समयं विचिकीर्षति ।
    बुध्यते सचिवान् बुद्ध्या सुहृदश्चानुपश्यति ।। ६.६३.८ ।।


###Slōka 9/ श्लोक ९###


    धर्ममर्थं च कामं च सर्वान् वा रक्षसां पते ।
    भजेत पुरुषः काले त्रीणि द्वन्द्वानि वा पुनः ।। ६.६३.९ ।।


###Slōka 10/ श्लोक १०###


    त्रिषु चैतेषु यच्छ्रेष्ठं श्रुत्वा तन्नावबुध्यते ।
    राजा वा राजमात्रो वा व्यर्थं तस्य बहुश्रुतम् ।। ६.६३.१० ।।


###Slōka 11/ श्लोक ११###


    उपप्रदानं सान्त्वं वा भेदं काले च विक्रमम् ।
    योगं च रक्षसां श्रेष्ठ तावुभौ च नयानयौ ।। ६.६३.११ ।।


###Slōka 12/ श्लोक १२###


    काले धर्मार्थकामान् यः सम्मन्त्र्य सचिवैः सह ।
    निषेवेतात्मवान् लोके न स व्यसनमाप्नुयात् ।। ६.६३.१२ ।।


###Slōka 13/ श्लोक १३###


    हितानुबन्धमालोच्य कार्याकार्यमिहात्मनः ।
    राजा सहार्थतत्त्वज्ञैः सचिवैः स हि जीवति ।। ६.६३.१३ ।।


###Slōka 14/ श्लोक १४###


    अनभिज्ञाय शास्त्रार्थान् पुरुषाः पशुबुद्धयः ।
    प्रागल्भ्याद्वक्तुमिच्छन्ति मन्त्रेष्वभ्यन्तरीकृताः ।। ६.६३.१४ ।।


###Slōka 15/ श्लोक १५###


    अशास्त्रविदुषां तेषां न कार्यमहितं वचः ।
    अर्थशास्त्रानभिज्ञानां विपुलां श्रियमिच्छताम् ।। ६.६३.१५ ।।


###Slōka 16/ श्लोक १६###


    अहितं च हिताकारं धार्ष्ट्याज्जल्पन्ति ये नराः ।
    अवेक्ष्य मन्त्रबाह्यास्ते कर्तव्याः कृत्यदूषणाः ।। ६.६३.१६ ।।


###Slōka 17/ श्लोक १७###


    विनाशयन्तो भर्तारं सहिताः शत्रुभिर्बुधैः ।
    विपरीतानि कृत्यानि कारयन्तीह मन्त्रिणः ।। ६.६३.१७ ।।


###Slōka 18/ श्लोक १८###


    तान् भर्ता मित्रसङ्काशानमित्रान् मन्त्रनिर्णये ।
    व्यवहारेण जानीयात् सचिवानुपसंहितान् ।। ६.६३.१८ ।।


###Slōka 19/ श्लोक १९###


    चपलस्येह कृत्यानि सहसानुप्रधावतः ।
    छिद्रमन्ये प्रपद्यन्ते क्रौञ्चस्य स्वमिव द्विजाः ।। ६.६३.१९ ।।


###Slōka 20/ श्लोक २०###


    यो हि शत्रुमविज्ञाय नात्मानमभिरक्षति ।
    अवाप्नोति हि सो ऽनर्थान् स्थानाच्च व्यवरोप्यते ।। ६.६३.२० ।।


###Slōka 21/ श्लोक २१###


    यदुक्तमिह ते पूर्वं क्रियतामनुजेन च ।
    तदेव नो हितं कार्यं यदिच्छसि च तत् कुरु ।। ६.६३.२१ ।।


###Slōka 22/ श्लोक २२###


    तत्तु श्रुत्वा दशग्रीवः कुम्भकर्णस्य भाषितम् ।
    भ्रुकुटिं चैव सञ्चक्रे क्रुद्धश्चैनमभाषत ।। ६.६३.२२ ।।


###Slōka 23/ श्लोक २३###


    मान्यो गुरुरिवाचार्यः किं मां त्वमनुशाससि ।
    किमेवं वाक्छ्रमं कृत्वा युक्तं विधीयताम् ।। ६.६३.२३ ।।


###Slōka 24/ श्लोक २४###


    विभ्रमाच्चित्तमोहाद्वा बलवीर्याश्रयेण वा ।
    नाभिपन्नमिदानीं यद्व्यर्थास्तस्य पुनः कथाः ।। ६.६३.२४ ।।


###Slōka 25/ श्लोक २५###


    अस्मिन् काले तु यद्युक्तं तदिदानीं विधीयताम् ।
    गतं तु नानुशोचन्ति गतं तु गतमेव हि ।। ६.६३.२५ ।।


###Slōka 26/ श्लोक २६###


    ममापनयजं दोषं विक्रमेण समीकुरु ।
    यदि खल्वस्ति मे स्नेहो विक्रमं वा ऽवगच्छसि ।यदि वा कार्यमेतत्ते हृदि कार्यतमं मतम् ।। ६.६३.२६ ।।


###Slōka 27/ श्लोक २७###


    स सुहृद् यो विपन्नार्थं दीनमभ्यवपद्यते ।
    स बन्धुर्यो ऽपनीतेषु साहाय्यायोपकल्पते ।। ६.६३.२७ ।।


###Slōka 28/ श्लोक २८###


    तमथैवं ब्रुवाणं तु वचनं धीरदारुणम् ।
    रुष्टो ऽयमिति विज्ञाय शनैः श्लक्ष्णमुवाच ह ।। ६.६३.२८ ।।


###Slōka 29/ श्लोक २९###


    अतीव हि समालक्ष्य भ्रातरं क्षुभितेन्द्रियम् ।
    कुम्भकर्णः शनैर्वाक्यं बभाषे परिसान्त्वयन् ।। ६.६३.२९ ।।


###Slōka 30/ श्लोक ३०###


    अलं राक्षसराजेन्द्र सन्तापमुपपद्य ते ।
    रोषं च सम्परित्यज्य स्वस्थो भवितुमर्हसि ।। ६.६३.३० ।।


###Slōka 31/ श्लोक ३१###


    नैतन्मनसि कर्तव्यं मयि जीवति पार्थिव ।
    तमहं नाशयिष्यामि यत्कृते परितप्यसे ।। ६.६३.३१ ।।


###Slōka 32/ श्लोक ३२###


    अवश्यं तु हितं वाच्यं सर्वावस्थं मया तव ।
    बन्धुभावादभिहितं भ्रातृस्नेहाच्च पार्थिव ।। ६.६३.३२ ।।


###Slōka 33/ श्लोक ३३###


    सदृशं यत्तु काले ऽस्मिन् कर्तुं स्निग्धेन बन्धुना ।
    शत्रूणां कदनं पश्य क्रियमाणं मया रणे ।। ६.६३.३३ ।।


###Slōka 34/ श्लोक ३४###


    अद्य पश्य महाबाहो मया समरमूर्धनि ।
    हते रामे सह भ्रात्रा द्रवन्तीं परवाहिनीम् ।। ६.६३.३४ ।।


###Slōka 35/ श्लोक ३५###


    अद्य रामस्य तद् दृष्ट्वा मया ऽ ऽनीतं रणाच्छिरः ।
    सुखी भव महाबाहो सीता भवतु दुःखिता ।। ६.६३.३५ ।।


###Slōka 36/ श्लोक ३६###


    अद्य रामस्य पश्यन्तु निधनं सुमहत् प्रियम् ।
    लङ्कायां राक्षसाः सर्वे ये ते निहतबान्धवाः ।। ६.६३.३६ ।।


###Slōka 37/ श्लोक ३७###


    अद्य शोकपरीतानां स्वबन्धुवधकारणात् ।
    शत्रोर्युधि विनाशेन करोम्यास्रप्रमार्जनम् ।। ६.६३.३७ ।।


###Slōka 38/ श्लोक ३८###


    अद्य पर्वतसङ्काशं ससूर्यमिव तोयदम् ।
    विकीर्णं पश्य समरे सुग्रीवं प्लवगोत्तमम् ।। ६.६३.३८ ।।


###Slōka 39/ श्लोक ३९###


    कथं त्वं राक्षसैरेभिर्मया च परिरक्षितः ।
    जिघांसुभिर्दाशरथिं वध्यसे त्वमिहानघ ।। ६.६३.३९ ।।


###Slōka 40/ श्लोक ४०###


    अथ पूर्वं हते तेन मयि त्वां हन्ति राघवः ।
    नाहमात्मनि सन्तापं गच्छेयं राक्षसाधिप ।। ६.६३.४० ।।


###Slōka 41/ श्लोक ४१###


    कामं त्विदानीमपि मां व्यादिश त्वं परन्तप ।
    न परः प्रेषणीयस्ते युद्धायातुलविक्रम ।। ६.६३.४१ ।।


###Slōka 42/ श्लोक ४२###


    अहमुत्सादयिष्यामि शत्रूंस्तव महाबल ।
    । ६.६३.४२ ।।


###Slōka 43/ श्लोक ४३###


    यदि शक्रो यदि यमो यदि पावकमारुतौ ।
    तानहं योधयिष्यामि कुबेरवरुणावपि ।। ६.६३.४३ ।।


###Slōka 44/ श्लोक ४४###


    गिरिमात्रशरीरस्य शितशूलधरस्य मे ।
    नर्दतस्तीक्ष्णदंष्ट्रस्य बिभीयाच्च पुरन्दरः ।। ६.६३.४४ ।।


###Slōka 45/ श्लोक ४५###


    अथवा त्यक्तशस्त्रस्य मृद्नतस्तरसा रिपून् ।
    न मे प्रतिमुखे स्थातुं कश्चिच्छक्तो जिजीविषुः ।। ६.६३.४५ ।।


###Slōka 46/ श्लोक ४६###


    नैव शक्त्या न गदया नासिना निशितैः शरैः ।
    हस्ताभ्यामेव संरब्धो हनिष्याम्यपि वज्रिणम् ।। ६.६३.४६ ।।


###Slōka 47/ श्लोक ४७###


    यदि मे मुष्टिवेगं स राघवो ऽद्य सहिष्यते ।
    ततः पास्यन्ति बाणौघा रुधिरं राघवस्य तु ।। ६.६३.४७ ।।


###Slōka 48/ श्लोक ४८###


    चिन्तया बाध्यसे राजन् किमर्थं मयि तिष्ठति ।
    सो ऽहं शत्रुविनाशाय तव निर्यातुमुद्यतः ।। ६.६३.४८ ।।


###Slōka 49/ श्लोक ४९###


    मुञ्च रामाद्भयं राजन् हनिष्यामीह संयुगे ।
    राघवं लक्ष्मणं चैव सुग्रीवं च महाबलम् ।हनुमन्तं च रक्षोघ्नं लङ्का येन प्रदीपिता ।। ६.६३.४९ ।।


###Slōka 50/ श्लोक ५०###


    हरींश्चापि हनिष्यामि संयुगे समवस्थितान् ।
    असाधारणमिच्छामि तव दातुं महद्यशः ।। ६.६३.५० ।।


###Slōka 51/ श्लोक ५१###


    यदि चेन्द्राद्भयं राजन् यदि वापि स्वयम्भुवः ।
    । ६.६३.५१ ।।


###Slōka 52/ श्लोक ५२###


    अपि देवाः शयिष्यन्ते क्रुद्धे मयि महीतले ।
    यमं च शमयिष्यामि भक्षयिष्यामि पावकम् ।आदित्यं पातयिष्यामि सनक्षत्रं महीतले ।। ६.६३.५२ ।।


###Slōka 53/ श्लोक ५३###


    शतक्रतुं वधिष्यामि पास्यामि वरुणालयम् ।
    पर्वतांश्चूर्णयिष्यामि दारयिष्यामि मेदिनीम् ।। ६.६३.५३ ।।


###Slōka 54/ श्लोक ५४###


    दीर्घकालं प्रसुप्तस्य कुम्भकर्णस्य विक्रमम् ।
    अद्य पश्यन्तु भूतानि भक्ष्यमाणानि सर्वशः ।। ६.६३.५४ ।।


###Slōka 55/ श्लोक ५५###


    नन्विदं त्रिदिवं सर्वमाहारस्य न पूर्यते ।
    । ६.६३.५५ ।।


###Slōka 56/ श्लोक ५६###


    वधेन ते दाशरथेः सुखार्हं सुखं समाहर्तुमहं व्रजामि ।
    निहत्य रामं सह लक्ष्मणेन खादामि सर्वान् हरियूथमुख्यान् ।। ६.६३.५६ ।।


###Slōka 57/ श्लोक ५७###


    रमस्व कामं पिब चाग्र्यवारुणीं कुरुष्व कृत्यानि विनीयतां ज्वरः ।
    मया ऽद्य रामे गमिते यमक्षयं चिराय सीता वशगा भविष्यति ।। ६.६३.५७ ।।


###Slōka 58/ श्लोक ५८###


    इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे त्रिषष्टितमः सर्गः ।
    । ६३ ।।


