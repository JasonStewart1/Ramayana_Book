युद्धकाण्डम्
===============================


## Chapter 81  / सर्गः ८१##


###Slōka 1/ श्लोक १###


    विज्ञाय तु मनस्तस्य राघवस्य महात्मनः।
    सन्निवृत्याहवात्तस्मात् संविवेश पुरं ततः ।। ६.८१.१ ।।


###Slōka 2/ श्लोक २###


    सो ऽनुस्मृत्य वधं तेषां राक्षसानां तरस्विनाम्।
    क्रोधताम्रेक्षणः शूरो निर्जगाम महाद्युतिः ।। ६.८१.२ ।।


###Slōka 3/ श्लोक ३###


    स पश्चिमेन द्वारेण निर्ययौ राक्षसैर्वृतः।
    इन्द्रजित्तु महावीर्यः पौलस्त्यो देवकण्टकः ।। ६.८१.३ ।।


###Slōka 4/ श्लोक ४###


    इन्द्रजित्तु ततो दृष्ट्वा भ्रातरौ रामलक्ष्मणौ।
    रणायाभ्युद्यतौ वीरौ मायां प्रादुष्करोत्तदा ।। ६.८१.४ ।।


###Slōka 5/ श्लोक ५###


    इन्द्रजित्तु रथे स्थाप्य सीतां मायामयीं ततः।
    बलेन महता ऽ ऽवृत्य तस्या वधमरोचयत् ।। ६.८१.५ ।।


###Slōka 6/ श्लोक ६###


    मोहनार्थं तु सर्वेषां बुद्धिं कृत्वा सुदुर्मतिः।
    हन्तुं सीतां व्यवसितो वानराभिमुखो ययौ ।। ६.८१.६ ।।


###Slōka 7/ श्लोक ७###


    तं दृष्ट्वा त्वभिनिर्यान्तं नगर्याः काननौकसः।
    उत्पेतुरभिसङ्क्रुद्धाः शिलाहस्ता युयुत्सवः ।। ६.८१.७ ।।


###Slōka 8/ श्लोक ८###


    हनुमान् पुरतस्तेषां जगाम कपिकुञ्जरः।
    प्रगृह्य सुमहच्छृङ्गं पर्वतस्य दुरासदम् ।। ६.८१.८ ।।


###Slōka 9/ श्लोक ९###


    स ददर्श हतानन्दां सीतामिन्द्रजितो रथे।
    एकवेणीधरां दीनामुपवासकृशाननाम् ।। ६.८१.९ ।।


###Slōka 10/ श्लोक १०###


    परिक्लिष्टैकवसनाममृजां राघवप्रियाम्।
    रजोमलाभ्यामालिप्तैः सर्वगात्रैर्वरस्त्रियम् ।। ६.८१.१० ।।


###Slōka 11/ श्लोक ११###


    तां निरीक्ष्य मुहूर्तं तु मैथिलीत्यध्यवस्य तु।
    बभूवाचिरदृष्टा हि तेन सा जनकात्मजा ।। ६.८१.११ ।।


###Slōka 12/ श्लोक १२###


    तां दीनां मलदिग्धाङ्गीं रथस्थां दृश्य मैथिलीम्।
    बाष्पपर्याकुलमुखो हनुमान् व्यथितो ऽभवत् ।। ६.८१.१२ ।।


###Slōka 13/ श्लोक १३###


    अब्रवीत्तां तु शोकार्तां निरानन्दां तपस्विनीम्।
    सीतां रथस्थितां दृष्ट्वा राक्षसेन्द्रसुताश्रिताम्।किं समर्थितमस्येति चिन्तयन् स महाकपिः ।। ६.८१.१३ ।।


###Slōka 14/ श्लोक १४###


    सह तैर्वानरश्रेष्ठैरभ्यधावत रावणिम् ।
    । ६.८१.१४ ।।


###Slōka 15/ श्लोक १५###


    तद्वानरबलं दृष्ट्वा रावणिः क्रोधमूर्च्छितः।
    कृत्वा विकोशं निस्त्रिंशं मूर्ध्नि सीतां परामृशत् ।। ६.८१.१५ ।।


###Slōka 16/ श्लोक १६###


    तां स्त्रियं पश्यतां तेषां ताडयामास रावणिः।
    क्रोशन्तीं राम रामेति मायया योजितां रथे ।। ६.८१.१६ ।।


###Slōka 17/ श्लोक १७###


    गृहीतमूर्धजां दृष्ट्वा हनुमान् दैन्यमागतः।
    शोकजं वारि नैत्राभ्यामसृजन्मारुतात्मजः ।। ६.८१.१७ ।।


###Slōka 18/ श्लोक १८###


    तां दृष्ट्वा चारुसर्वाङ्गीं रामस्य महिषीं प्रियाम्।
    अब्रवीत् परुषं वाक्यं क्रोधाद्रक्षोधिपात्मजम् ।। ६.८१.१८ ।।


###Slōka 19/ श्लोक १९###


    दुरात्मन्नात्मनाशाय केशपक्षे परामृशः।
    ब्रह्मर्षीणां कुले जातो राक्षसीं योनिमाश्रितः ।। ६.८१.१९ ।।


###Slōka 20/ श्लोक २०###


    धिक् त्वां पापसमाचारं यस्य ते मतिरीदृशी ।
    । ६.८१.२० ।।


###Slōka 21/ श्लोक २१###


    नृशंसानार्य दुर्वृत्त क्षुद्र पापपराक्रम।
    अनार्यस्येदृशं कर्म घृणा ते नास्ति निर्घृण ।। ६.८१.२१ ।।


###Slōka 22/ श्लोक २२###


    च्युता गृहाच्च राज्याच्च रामहस्ताच्च मैथिली।
    किं तवैषा ऽपराद्धा हि यदेनां हन्तुमिच्छसि ।। ६.८१.२२ ।।


###Slōka 23/ श्लोक २३###


    सीतां च हत्वा न चिरं जीविष्यसि कथञ्चन।
    वधार्ह कर्मणा ऽनेन मम हस्तगतो ह्यसि ।। ६.८१.२३ ।।


###Slōka 24/ श्लोक २४###


    ये च स्त्रीघातिनां लोका लोकवध्येषु कुत्सिताः।
    इह जिवितमुत्सृज्य प्रेत्य तान् प्रतिपत्स्यसे ।। ६.८१.२४ ।।


###Slōka 25/ श्लोक २५###


    इति ब्रुवाणो हनुमान् सायुधैर्हरिभिर्वृतः।
    अभ्यधावत सङ्क्रुद्धो राक्षसेन्द्रसुतं प्रति ।। ६.८१.२५ ।।


###Slōka 26/ श्लोक २६###


    आपतन्तं महावीर्यं तदनीकं वनौकसाम्।
    रक्षसां भीमवेगानामनीकं तु न्यवारयत् ।। ६.८१.२६ ।।


###Slōka 27/ श्लोक २७###


    स तां बाणसहस्रेण विक्षोभ्य हरिवाहिनीम्।
    हरिश्रेष्ठं हनूमन्तमिन्द्रजित् प्रत्युवाच ह ।। ६.८१.२७ ।।


###Slōka 28/ श्लोक २८###


    सुग्रीवस्त्वं च रामश्च यन्निमित्तमिहागताः।
    तां हनिष्यामि वैदेहीमद्यैव तव पश्यतः ।। ६.८१.२८ ।।


###Slōka 29/ श्लोक २९###


    इमां हत्वा ततो रामं लक्ष्मणं त्वां च वानर।
    सुग्रीवं च वधिष्यामि तं चानार्यं विभीषणम् ।। ६.८१.२९ ।।


###Slōka 30/ श्लोक ३०###


    न हन्तव्याः स्त्रियश्चेति यद्ब्रवीषि प्लवङ्गम।
    पीडाकरममित्राणां यत् स्यात् कर्तव्यमेव तत् ।। ६.८१.३० ।।


###Slōka 31/ श्लोक ३१###


    तमेवमुक्त्वा रुदतीं सीतां मायामयीं तदा।
    शितधारेण खड्गेन निजघानेन्द्रजित् स्वयम् ।। ६.८१.३१ ।।


###Slōka 32/ श्लोक ३२###


    यज्ञोपवीतमार्गेण भिन्ना तेन तपस्विनी।
    सा पृथिव्यां पृथुश्रोणी पपात प्रियदर्शना।तामिन्द्रजित्स्वयं हत्वा हनुमन्तमुवाच ह ।। ६.८१.३२ ।।


###Slōka 33/ श्लोक ३३###


    मया रामस्य पश्येमां कोपेन च निषूदिताम्।
    एषा विशस्ता वैदेही विफलो वः परिश्रमः ।। ६.८१.३३ ।।


###Slōka 34/ श्लोक ३४###


    ततः खड्गेन महता हत्वा तामिन्द्रिजित् स्वयम्।
    हृष्टः स रथमास्थाय विननाद महास्वनम् ।। ६.८१.३४ ।।


###Slōka 35/ श्लोक ३५###


    वानराः शुश्रुवुः शब्दमदूरे प्रत्यवस्थिताः।
    व्यादितास्यस्य नदतस्तहुर्गं संश्रितस्य च ।। ६.८१.३५ ।।


###Slōka 36/ श्लोक ३६###


    तथा तु सीतां विनिहत्य दुर्मतिः प्रहृष्टचेताः स बभूव रावणिः।
    तं हृष्टरूपं समुदीक्ष्य वानरा विषण्णरूपाः सहसा प्रदुद्रुवुः ।। ६.८१.३६ ।।


###Slōka 37/ श्लोक ३७###


    इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे एकाशीतितमः सर्गः ।
    । ८१ ।।


