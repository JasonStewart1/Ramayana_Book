युद्धकाण्डम्
===============================


## Chapter 103  / सर्गः १०३##


###Slōka 1/ श्लोक १###


    लक्ष्मणेन तु तद्वाक्यमुक्तं श्रुत्वा स राघवः ।
    सन्दधे परवीरघ्नो धनुरादाय वीर्यवान् ।रावणाय शरान् घोरान् विससर्ज चमूमुखे ।। ६.१०३.१ ।।


###Slōka 2/ श्लोक २###


    अथान्यं रथमारुह्य रावणो राक्षसाधिपः ।
    अभ्यद्रवत काकुत्स्थं स्वर्भानुरिव भास्करम् ।। ६.१०३.२ ।।


###Slōka 3/ श्लोक ३###


    दशग्रीवो रथस्थस्तु रामं वज्रोपमैः शरैः ।
    आजघान महाघोरैर्धाराभिरिव तोयदः ।। ६.१०३.३ ।।


###Slōka 4/ श्लोक ४###


    दीप्तपावक सङ्काशैः शरैः काञ्चनभूषणैः ।
    निर्बिभेद रणे रामो दशग्रीवं समाहितम् ।। ६.१०३.४ ।।


###Slōka 5/ श्लोक ५###


    भूमौ स्थितस्य रामस्य रथस्थस्य च रक्षसः ।
    न समं युद्धमित्याहुर्देवगन्धर्वदानवाः ।। ६.१०३.५ ।।


###Slōka 6/ श्लोक ६###


    ततः काञ्चनचित्राङ्गः किङ्किणीशतभूषितः ।
    तरुणादित्यसङ्काशो वैडूर्यमयकूबरः ।। ६.१०३.६ ।।


###Slōka 7/ श्लोक ७###


    सदश्वैः काञ्चनापीडैर्युक्तः श्वेतप्रकीर्णकैः ।
    हरिभिः सूर्यसङ्काशैर्हेमजालविभूषितैः ।। ६.१०३.७ ।।


###Slōka 8/ श्लोक ८###


    रुक्मवेणुध्वजः श्रीमान् देवराजरथो वरः ।
    देवराजेन सन्दिष्टो रथमारुह्य मातलिः ।। ६.१०३.८ ।।


###Slōka 9/ श्लोक ९###


    अभ्यवर्तत काकुत्स्थमवतीर्य त्रिविष्टपात् ।
    । ६.१०३.९ ।।


###Slōka 10/ श्लोक १०###


    अब्रवीच्च तदा रामं सप्रतोदो रथे स्थितः ।
    प्राञ्जलिर्मातलिर्वाक्यं सहस्राक्षस्य सारथिः ।। ६.१०३.१० ।।


###Slōka 11/ श्लोक ११###


    सहस्राक्षेण काकुत्स्थ रथो ऽयं विजयाय ते ।
    दत्तस्तव महासत्त्व श्रीमान् शत्रुनिबर्हण ।। ६.१०३.११ ।।


###Slōka 12/ श्लोक १२###


    इदमैन्द्रं महच्चापं कवचं चाग्निसन्निभम् ।
    शराश्चादित्यसङ्काशाः शक्तिश्च विमला शिता ।। ६.१०३.१२ ।।


###Slōka 13/ श्लोक १३###


    आरुह्येमं रथं वीर राक्षसं जहि रावणम् ।
    मया सारथिना राजन् महेन्द्र इव दानवान् ।। ६.१०३.१३ ।।


###Slōka 14/ श्लोक १४###


    इत्युक्तः सम्परिक्रम्य रथं समभिवाद्य च ।
    आरुरोह तदा रामो लोकान् लक्ष्म्या विराजयन् ।। ६.१०३.१४ ।।


###Slōka 15/ श्लोक १५###


    तद्बभूवाद्भुतं युद्धं तुमुलं रोमहर्षणम् ।
    रामस्य च महाबाहो रावणस्य च रक्षसः ।। ६.१०३.१५ ।।


###Slōka 16/ श्लोक १६###


    स गान्धर्वेण गान्धर्वं दैवं दैवेन राघवः ।
    अस्त्रं राक्षसराजस्य जघान परमास्त्रवित् ।। ६.१०३.१६ ।।


###Slōka 17/ श्लोक १७###


    अस्त्रं तु परमं घोरं राक्षसं राक्षसाधिपः ।
    ससर्ज परमक्रुद्धः पुनरेव निशाचरः ।। ६.१०३.१७ ।।


###Slōka 18/ श्लोक १८###


    ते रावणधनुर्मुक्ताः शराः काञ्चनभूषणाः ।
    अभ्यवर्तन्त काकुत्स्थं सर्पा भूत्वा महाविषाः ।। ६.१०३.१८ ।।


###Slōka 19/ श्लोक १९###


    ते दीप्तवदना दीप्तं वमन्तो ज्वलनं मुखैः ।
    राममेवाभ्यवर्तन्त व्यादितास्या भयानकाः ।। ६.१०३.१९ ।।


###Slōka 20/ श्लोक २०###


    तैर्वासुकिसमस्पर्शैर्दीप्तभोगैर्महाविषैः ।
    दिशश्च सन्तताः सर्वाः प्रदिशश्च समावृताः ।। ६.१०३.२० ।।


###Slōka 21/ श्लोक २१###


    तान् दृष्ट्वा पन्नगान् रामः समापतत आहवे ।
    अस्त्रं गारुत्मतं घोरं प्रादुश्चके भयावहम् ।। ६.१०३.२१ ।।


###Slōka 22/ श्लोक २२###


    ते राघवशरा मुक्ता रुक्मपुङ्खाः शिखिप्रभाः ।
    सुपर्णाः काञ्चना भूत्वा विचेरुः सर्पशत्रवः ।। ६.१०३.२२ ।।


###Slōka 23/ श्लोक २३###


    ते तान् सर्वान् शरान् जघ्नुः सर्परूपान् महाजवान् ।
    सुपर्णरूपा रामस्य विशिखाः कामरूपिणः ।। ६.१०३.२३ ।।


###Slōka 24/ श्लोक २४###


    अस्त्रे प्रतिहते क्रुद्धो रावणो राक्षसाधिपः ।
    अभ्यवर्षत्तदा रामं घोराभिः शरवृष्टिभिः ।। ६.१०३.२४ ।।


###Slōka 25/ श्लोक २५###


    ततः शरसहस्रेण राममक्लिष्टकारिणम् ।
    अर्दयित्वा शरौघेण मातलिं प्रत्यविध्यत ।। ६.१०३.२५ ।।


###Slōka 26/ श्लोक २६###


    चिच्छेद केतुमुद्धिश्य शरेणैकेन रावणः ।
    पातयित्वा रथोपस्थे रथात् केतुं च काञ्चनम् ।ऐन्द्रानपि जघानाश्वान् शरजालेन रावणः ।। ६.१०३.२६ ।।


###Slōka 27/ श्लोक २७###


    तं दृष्ट्वा सुमहत्कर्म रावणस्य दुरात्मनः ।
    विषेदुर्देवगन्धर्वा दानवाश्चारणैः सह ।। ६.१०३.२७ ।।


###Slōka 28/ श्लोक २८###


    राममार्तं तदा दृष्ट्वा सिद्धाश्च परमर्षयः ।
    व्यथिता वानरेन्द्राश्च बभूवुः सविभीषणाः ।। ६.१०३.२८ ।।


###Slōka 29/ श्लोक २९###


    रामचन्द्रमसं दृष्ट्वा ग्रस्तं रावणराहुणा ।
    प्राजापत्यं च नक्षत्रं रोहिणीं शशिनः प्रियाम् ।। ६.१०३.२९ ।।


###Slōka 30/ श्लोक ३०###


    समाक्रम्य बुधस्तस्थौ प्रजानामशुभावहः ।
    । ६.१०३.३० ।।


###Slōka 31/ श्लोक ३१###


    सधूमपरिवृत्तोर्मिः प्रज्वलन्निव सागरः ।
    उत्पपात तदा क्रुद्धः स्पृशन्निव दिवाकरम् ।। ६.१०३.३१ ।।


###Slōka 32/ श्लोक ३२###


    शस्त्रवर्णः सुपरुषो मन्दरश्मिर्दिवाकरः ।
    अदृश्यत कबन्धाङ्कः संसक्तो धूमकेतुना ।। ६.१०३.३२ ।।


###Slōka 33/ श्लोक ३३###


    कोसलानां च नक्षत्रं व्यक्तमिन्द्राग्निदैवतम् ।
    आक्रम्याङ्गारकस्तस्थौ विशाखामपि चाम्बरे ।। ६.१०३.३३ ।।


###Slōka 34/ श्लोक ३४###


    दशास्यो विंशतिभुजः प्रगृहीतशरासनः ।
    अदृश्यत दशग्रीवो मैनाक इव पर्वतः ।। ६.१०३.३४ ।।


###Slōka 35/ श्लोक ३५###


    निरस्यमानो रामस्तु दशग्रीवेण रक्षसा ।
    नाशक्नोदभिसन्धातुं सायकान् रणमूर्धनि ।। ६.१०३.३५ ।।


###Slōka 36/ श्लोक ३६###


    स कृत्वा भ्रुकुटिं क्रुद्धः किञ्चित् संरक्तलोचनः ।
    जगाम सुमहाक्रोधं निर्दहन्निव चक्षुषा ।। ६.१०३.३६ ।।


###Slōka 37/ श्लोक ३७###


    इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे त्र्युत्तरशततमः सर्गः ।
    । १०३ ।।


