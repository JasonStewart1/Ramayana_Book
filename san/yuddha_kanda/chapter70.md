युद्धकाण्डम्
===============================


## Chapter 70  / सर्गः ७०##


###Slōka 1/ श्लोक १###


    नरान्तकं हतं दृष्ट्वा चुक्रुशुर्नैर्ऋतर्षभाः।
    देवान्तकस्त्रिमूर्धा च पौलस्त्यश्च महोदरः ।। ६.७०.१ ।।


###Slōka 2/ श्लोक २###


    आरूढो मेघसङ्काशं वारणेन्द्रं महोदरः।
    वालिपुत्रं महावीर्यमभिदुद्राव वीर्यवान् ।। ६.७०.२ ।।


###Slōka 3/ श्लोक ३###


    भ्रातृव्यसनसन्तप्तस्तथा देवान्तको बली।
    आदाय परिघं दीप्तमङ्गदं समभिद्रवत् ।। ६.७०.३ ।।


###Slōka 4/ श्लोक ४###


    रथमादित्यसङ्काशं युक्तं परमवाजिभिः।
    आस्थाय त्रिशिरा वीरो वालिपुत्रमथाभ्ययात् ।। ६.७०.४ ।।


###Slōka 5/ श्लोक ५###


    स त्रिभिर्देवदर्पघ्नैर्नैर्ऋतेन्द्रैरभिद्रुतः।
    वृक्षमुत्पाटयामास महाविटपमङ्गदः ।। ६.७०.५ ।।


###Slōka 6/ श्लोक ६###


    देवान्तकाय तं वीरश्चिक्षेप सहसा ऽङ्गदः।
    महावृक्षं महाशाखं शक्रो दीप्तमिवाशनिम् ।। ६.७०.६ ।।


###Slōka 7/ श्लोक ७###


    त्रिशिरास्तं प्रचिच्छेद शरैराशीविषोपमैः।
    स वृक्षं कृत्तमालोक्य उत्पपात तदा ऽङ्गदः ।। ६.७०.७ ।।


###Slōka 8/ श्लोक ८###


    स ववर्ष ततो वृक्षान् शैलांश्च कपिकुञ्जरः।
    तान् प्रचिच्छेद सङ्क्रुद्धस्त्रिशिरा निशितैः शरैः ।। ६.७०.८ ।।


###Slōka 9/ श्लोक ९###


    परिघाग्रेण तान् वृक्षान् बभञ्ज च सुरान्तकः।
    त्रिशिराश्चाङ्गदं वीरमबिदुद्राव सायकैः ।। ६.७०.९ ।।


###Slōka 10/ श्लोक १०###


    गजेन समभिद्रुत्य वालिपुत्रं महोदरः।
    जघानोरसि सङ्क्रुद्धस्तोमरैर्वज्रसन्निभैः ।। ६.७०.१० ।।


###Slōka 11/ श्लोक ११###


    देवान्तकश्च सङ्क्रुद्धः परिघेण तदा ऽङ्गदम्।
    उपगम्याभिहत्याशु व्यपचक्राम वेगवान् ।। ६.७०.११ ।।


###Slōka 12/ श्लोक १२###


    स त्रिभिर्नैर्ऋतश्रेष्ठैर्युगपत् समभिद्रुतः।
    न विव्यथे महातेजा वालिपुत्रः प्रतापवान् ।। ६.७०.१२ ।।


###Slōka 13/ श्लोक १३###


    स वेगवान् महावेगं कृत्वा परमदुर्जयः।
    तलेन भृशमुत्पत्य जघानास्य महागजम् ।। ६.७०.१३ ।।


###Slōka 14/ श्लोक १४###


    तस्य तेन प्रहारेण नागराजस्य संयुगे।
    पेततुर्लोचने तस्य विननाद स वारणः ।। ६.७०.१४ ।।


###Slōka 15/ श्लोक १५###


    विषाणं चास्य निष्कृष्य वालिपुत्रो महाबलः।
    देवान्तकमभिप्लुत्य ताडयामास संयुगे ।। ६.७०.१५ ।।


###Slōka 16/ श्लोक १६###


    स विह्वलितसर्वाङ्गो वातोद्धूत इव द्रुमः।
    लाक्षारससवर्णं च सुस्राव रुधिरं मुखात् ।। ६.७०.१६ ।।


###Slōka 17/ श्लोक १७###


    अथाश्वास्य महातेजाः कृच्छ्राद्देवान्तको बली।
    आविध्य परिघं घोरमाजघान तदा ऽङ्गदम् ।। ६.७०.१७ ।।


###Slōka 18/ श्लोक १८###


    परिघाभिहतश्चापि वानरेन्द्रात्मजस्तदा।
    जानुभ्यां पतितो भूमौ पुनरेवोत्पपात ह ।। ६.७०.१८ ।।


###Slōka 19/ श्लोक १९###


    तमुत्पतन्तं त्रिशिरास्त्रिभिर्बाणैरजिह्मगैः।
    घोरैर्हरिपतेः पुत्रं ललाटे ऽभिजघान ह ।। ६.७०.१९ ।।


###Slōka 20/ श्लोक २०###


    ततो ऽङ्गदं परिक्षिप्तं त्रिभिर्नैर्ऋतपुङ्गवैः।
    हनुमानपि विज्ञाय नीलश्चापि प्रतस्थतुः ।। ६.७०.२० ।।


###Slōka 21/ श्लोक २१###


    ततश्चिक्षेप शेलाग्रं नीलस्त्रिशिरसे तदा।
    तद्रावणसुतो धीमान् बिभेद निशितैः शरैः ।। ६.७०.२१ ।।


###Slōka 22/ श्लोक २२###


    तद्बाणशतनिर्भिन्नं विदारितशिलातलम्।
    सविस्फुलिङ्गं सज्वालं निपपात गिरः शिरः ।। ६.७०.२२ ।।


###Slōka 23/ श्लोक २३###


    ततो जृम्भितमालोक्य हर्षाद्देवान्तकस्तदा।
    परिघेणाभिदुद्राव मारुतात्मजमाहवे ।। ६.७०.२३ ।।


###Slōka 24/ श्लोक २४###


    तमापतन्तमुत्प्लुत्य हनुमान् मारुतात्मजः।
    आजघान तदा मूर्ध्नि वज्रकल्पेन मुष्टिना ।। ६.७०.२४ ।।


###Slōka 25/ श्लोक २५###


    शिरसि प्रहरन् वीरस्तदा वायुसुतो बली।
    नादेनाकम्पयच्चैव राक्षसान् स महाकपिः ।। ६.७०.२५ ।।


###Slōka 26/ श्लोक २६###


    स मुष्टिनिष्पिष्टविकीर्णमूर्धा निर्वान्तदन्ताक्षिविलम्बिजिह्वः।
    देवान्तको राक्षसराजसूनुर्गतासुरुर्व्यां सहसा पपात ।। ६.७०.२६ ।।


###Slōka 27/ श्लोक २७###


    तस्मिन् हते राक्षसयोधमुख्ये महाबले संयति देवशत्रौ।
    क्रुद्धस्त्रिमूर्धा निशिताग्रमुग्रं ववर्ष नीलोरसि बाणवर्षम् ।। ६.७०.२७ ।।


###Slōka 28/ श्लोक २८###


    महोदरस्तु सङ्क्रुद्धः कुञ्जरं पर्वतोपमम्।
    भूयः समधिरुह्याशु मन्दरं रश्मिमानिव ।। ६.७०.२८ ।।


###Slōka 29/ श्लोक २९###


    ततो बाणमयं वर्षं नीलस्योरस्यपातयत्।
    गिरौ वर्षं तडिच्चक्रचापवानिव तोयदः ।। ६.७०.२९ ।।


###Slōka 30/ श्लोक ३०###


    ततः शरौघैरभिवर्ष्यमाणो विभिन्नगात्रः कपिसैन्यपालः।
    नीलो बभूवाथ निसृष्टगात्रो विष्टम्भितस्तेन महाबलेन ।। ६.७०.३० ।।


###Slōka 31/ श्लोक ३१###


    ततस्तु नीलः प्रतिलभ्य सञ्ज्ञां शैलं समुत्पाट्य सवृक्षषण्डम्।
    ततः समुत्पत्य भृशोग्रवेगो महोदरं तेन जघान मूर्ध्नि ।। ६.७०.३१ ।।


###Slōka 32/ श्लोक ३२###


    ततः स शैलेन्द्रनिपातभग्नो महोदरस्तेन महाद्विपेन।
    विपोथितो भूमितले गतासुः पपात वज्राभिहतो यथा ऽद्रिः ।। ६.७०.३२ ।।


###Slōka 33/ श्लोक ३३###


    पितृव्यं निहतं दृष्ट्वा त्रिशिराश्चापमाददे।
    हनुमन्तं च सङ्क्रुद्धो विव्याध निशितैः शरैः ।। ६.७०.३३ ।।


###Slōka 34/ श्लोक ३४###


    स वायुसूनुः कुपितश्चिक्षेप शिखरं गिरेः।
    त्रिशिरास्तच्छरैस्तीक्ष्णैर्बिभेद बहुधा बली ।। ६.७०.३४ ।।


###Slōka 35/ श्लोक ३५###


    तद्व्यर्थं शिखरं दृष्ट्वा द्रुमवर्षं महाकपिः।
    विससर्ज रणे तस्मिन् रावणस्य सुतं प्रति ।। ६.७०.३५ ।।


###Slōka 36/ श्लोक ३६###


    तमापन्तमाकाशे द्रुमवर्षं प्रतापवान्।
    त्रिशिरा निसितैर्बाणैश्चिच्छेद च ननाद च ।। ६.७०.३६ ।।


###Slōka 37/ श्लोक ३७###


    ततो हनूमानुत्प्लुत्य हयांत्रिशिरसस्तदा।
    विददार नखैः क्रुद्धो गजेन्द्रं मृगराडिव ।। ६.७०.३७ ।।


###Slōka 38/ श्लोक ३८###


    अथ शक्तिं समादाय कालरात्रिमिवान्तकः।
    चिक्षेपानिलपुत्राय त्रिशिरा रावणात्मजः ।। ६.७०.३८ ।।


###Slōka 39/ श्लोक ३९###


    दिवः क्षिप्तामिवोल्कां तां शक्तिं क्षिप्तामसङ्गताम्।
    गृहीत्वा हरिशार्दूलो बभञ्ज च ननाद च ।। ६.७०.३९ ।।


###Slōka 40/ श्लोक ४०###


    तां दृष्ट्वा घोरसङ्काशां शक्तिं भग्नां हनूमता।
    प्रहृष्टा वानरगणा विनेदुर्जलदा इव ।। ६.७०.४० ।।


###Slōka 41/ श्लोक ४१###


    ततः खड्गं समुद्यम्य त्रिशिरा राक्षसोत्तमः।
    निजघान तदा व्यूढे वायुपुत्रस्य वक्षसि ।। ६.७०.४१ ।।


###Slōka 42/ श्लोक ४२###


    खड्गप्रहाराभिहतो हनूमान् मारुतात्मजः।
    आजघान त्रिशिरसं तलेनोरसि वीर्यवान् ।। ६.७०.४२ ।।


###Slōka 43/ श्लोक ४३###


    स तलाभिहतस्तेन स्रस्तहस्तायुधो भुवि।
    निपपात महातेजास्त्रिशिरास्त्यक्तचेतनः ।। ६.७०.४३ ।।


###Slōka 44/ श्लोक ४४###


    स तस्य पततः खड्गं समाच्छिद्य महाकपिः।
    ननाद गिरिसङ्काशस्त्रासयन् सर्वनैर्ऋतान् ।। ६.७०.४४ ।।


###Slōka 45/ श्लोक ४५###


    अमृष्यमाणस्तं घोषमुत्पपात निशाचरः।
    उत्पत्य च हमूमन्तं ताडयामास मुष्टिना ।। ६.७०.४५ ।।


###Slōka 46/ श्लोक ४६###


    तेन मुष्टिप्रहारेण सञ्चुकोप महाकपिः।
    कुपितश्च निजग्राह किरीटे राक्षसर्षभम् ।। ६.७०.४६ ।।


###Slōka 47/ श्लोक ४७###


    स तस्य शीर्षाण्यसिना शितेन किरीटजुष्टानि सकुण्डलानि।
    क्रुद्धः प्रचिच्छेद सुतो ऽनिलस्य त्वष्टुः सुतस्येव शिरांसि शक्रः ।। ६.७०.४७ ।।


###Slōka 48/ श्लोक ४८###


    तान्यायताक्षाण्यगसन्निभानि प्रदीप्तवैश्वानरलोचनानि।
    पेतुः शिरांसीन्द्ररिपोर्धरण्यां ज्योतींषि मुक्तानि यथा ऽर्कमार्गात् ।। ६.७०.४८ ।।


###Slōka 49/ श्लोक ४९###


    तस्मिन् हते देवरिपौ त्रिशीर्षे हनूमता शक्रपराक्रमेण।
    नेदुः प्लवङ्गाः प्रचचाल भूमी रक्षांस्यथो दुद्रुविरे समन्तात् ।। ६.७०.४९ ।।


###Slōka 50/ श्लोक ५०###


    हतं त्रिशिरसं दृष्ट्वा तथैव च महोदरम्।
    हतौ प्रेक्ष्य दुराधर्षौ देवान्तकनरान्तकौ ।। ६.७०.५० ।।


###Slōka 51/ श्लोक ५१###


    चुकोप परमामर्षी मत्तो राक्षसपुङ्गवः।
    जग्राहार्चिष्मतीं घोरां गदां सर्वायसीं शुभाम् ।। ६.७०.५१ ।।


###Slōka 52/ श्लोक ५२###


    हेमपट्टपरिक्षिप्तां मांसशोणितफेनिलाम्।
    विराजमानां वपुषा शत्रुशोणितरञ्जिताम् ।। ६.७०.५२ ।।


###Slōka 53/ श्लोक ५३###


    तेजसा सम्प्रदीप्ताग्रां रक्तमाल्याविभूषिताम्।
    ऐरावतमहापद्मसार्वभौमभयावहाम् ।। ६.७०.५३ ।।


###Slōka 54/ श्लोक ५४###


    गदामादाय सङ्क्रुद्धो मत्तो राक्षसपुङ्गवः।
    हरीन् समभिदुद्राव युगान्ताग्निरिव ज्वलन् ।। ६.७०.५४ ।।


###Slōka 55/ श्लोक ५५###


    अथर्षभः समुत्पत्य वानरो रावणानुजम्।
    मत्तानीकमुपागम्य तस्थौ तस्याग्रतो बली ।। ६.७०.५५ ।।


###Slōka 56/ श्लोक ५६###


    तं पुरस्तात् स्थितं दृष्ट्वा वानरं पर्वतोपमम्।
    आजघानोरसि क्रुद्धो गदया वज्रकल्पया ।। ६.७०.५६ ।।


###Slōka 57/ श्लोक ५७###


    स तया ऽभिहतस्तेन गदया वानरर्षभः।
    भिन्नवक्षाः समाधूतः सुस्त्राव रुधिरं बहु ।। ६.७०.५७ ।।


###Slōka 58/ श्लोक ५८###


    स सम्प्राप्य चिरात् सञ्ज्ञामृषभो वानरर्षभः।
    अबिदुद्राव वेगेन गदां तस्य महात्मनः ।। ६.७०.५८ ।।


###Slōka 59/ श्लोक ५९###


    गृहीत्वा तां गदां भीमामाविध्य च पुनःपुनः।
    मत्तानीकं महात्मानं जघान रणमूर्धनि ।। ६.७०.५९ ।।


###Slōka 60/ श्लोक ६०###


    स स्वया गदया भग्नो विशीर्णदशनेक्षणः।
    निपपात ततो मत्तो वज्राहत इवाचलः ।। ६.७०.६० ।।


###Slōka 61/ श्लोक ६१###


    विशीर्णनयने भूमौ गतसत्त्वे गतायुषि।
    पतिते राक्षसे तस्मिन् विद्रुतं राक्षसं बलम् ।। ६.७०.६१ ।।


###Slōka 62/ श्लोक ६२###


    तस्मिन् हते भ्रातरि रावणस्य तन्नैर्ऋतानां बलमर्णवाभम्।
    त्यक्तायुधं केवलजीवितार्थं दुद्राव भिन्नार्णवसन्निकाशम् ।। ६.७०.६२ ।।


###Slōka 63/ श्लोक ६३###


    इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे सप्ततितमः सर्गः ।
    । ७० ।।


