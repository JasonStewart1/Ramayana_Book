युद्धकाण्डम्
===============================


## Chapter 58  / सर्गः ५८##


###Slōka 1/ श्लोक १###


    ततः प्रहस्तं निर्यान्तं दृष्ट्वा भीमपराक्रमम् ।
    उवाच सस्मितं रामो विभीषणमरिन्दमः ।। ६.५८.१ ।।।।


###Slōka 2/ श्लोक २###


    क एष सुमहाकायो बलेन महता वृतः ।
    आचक्ष्व मे महाबाहो वीर्यवन्तं निशाचरम् ।। ६.५८.२ ।।।।


###Slōka 3/ श्लोक ३###


    राघवस्य वचः श्रुत्वा प्रत्युवाच विभीषणः ।
    । ६.५८.३ ।।।।


###Slōka 4/ श्लोक ४###


    एष सेनापतिस्तस्य प्रहस्तो नाम राक्षसः ।
    लङ्कायां राक्षसेन्द्रस्य त्रिभागबलसंवृतः ।वीर्यवानस्त्रविच्छूरः प्रख्यातश्च पराक्रमे ।। ६.५८.४ ।।।।


###Slōka 5/ श्लोक ५###


    ततः प्रहस्तं निर्यान्तं भीमं भीमपराक्रमम् ।
    गर्जन्तं सुमहाकायं राक्षसैरभिसंवृतम् ।। ६.५८.५ ।।।।


###Slōka 6/ श्लोक ६###


    ददर्श महती सेना वानराणां बलीयसाम् ।
    अतिसञ्जातरोषाणां प्रहस्तमभिगर्जताम् ।। ६.५८.६ ।।।।


###Slōka 7/ श्लोक ७###


    खड्गशक्त्यृष्टिबाणाश्च शूलानि मुसलानि च ।
    गदाश्च परिघाः प्रासा विविधाश्च परश्वधाः ।। ६.५८.७ ।।।।


###Slōka 8/ श्लोक ८###


    धनूंषि च विचित्राणि राक्षसानां जयैषिणाम् ।
    प्रगृहीतान्यशोभन्त वानरानभिधावताम् ।। ६.५८.८ ।।।।


###Slōka 9/ श्लोक ९###


    जगृहुः पादपांश्चापि पुष्पितान् वानरर्षभाः ।
    शिलाश्च विपुला दीर्घा योद्धुकामाः प्लवङ्गमाः ।। ६.५८.९ ।।।।


###Slōka 10/ श्लोक १०###


    तेषामन्योन्यमासाद्य सङ्ग्रामः सुमहानभूत् ।
    बहूनामश्मवृष्टिं च शरवृष्टिं च वर्षताम् ।। ६.५८.१० ।।।।


###Slōka 11/ श्लोक ११###


    बहवो राक्षसा युद्धे बहून् वानरयूथपान् ।
    वानरा राक्षसांश्चापि निजघ्नुर्बहवो बहून् ।। ६.५८.११ ।।।।


###Slōka 12/ श्लोक १२###


    शूलैः प्रमथिताः केचित् केचिच्च परमायुधैः ।
    परिघैराहताः केचित् केचिच्छिन्नाः परश्वधैः ।। ६.५८.१२ ।।।।


###Slōka 13/ श्लोक १३###


    निरुच्छ्वासाः कृताः केचित् पतिता धरणीतले ।
    विभिन्नहृदयाः केचिदिषुसन्धानसन्दिताः ।। ६.५८.१३ ।।।।


###Slōka 14/ श्लोक १४###


    केचिद्द्विधा कृताः खड्गैः स्फुरन्तः पतिता भुवि ।
    वानरा राक्षसैः शूलैः पार्श्वतश्चावदारिताः ।। ६.५८.१४ ।।।।


###Slōka 15/ श्लोक १५###


    वानरैश्चापि सङ्क्रुद्धै राक्षसौघाः समन्ततः ।
    पादपैर्गिरिशृङ्गैश्च सम्पिष्टा वसुधातले ।। ६.५८.१५ ।।।।


###Slōka 16/ श्लोक १६###


    वज्रस्पर्शतलैर्हस्तैर्मुष्टिभिश्च हता भृशम् ।
    वैमुः शोणितमास्येभ्यो विशीर्णदशनेक्षणाः ।। ६.५८.१६ ।।।।


###Slōka 17/ श्लोक १७###


    आर्तस्वनं च स्वनतां सिंहनादं च नर्दताम् ।
    बभूव तुमुलः शब्दो हरीणां रक्षसां युधि ।। ६.५८.१७ ।।।।


###Slōka 18/ श्लोक १८###


    वानरा राक्षसाः क्रुद्धा वीरमार्गमनुव्रताः ।
    विवृत्तनयनाः क्रूराश्चक्रुः कर्माण्यभीतवत् ।। ६.५८.१८ ।।।।


###Slōka 19/ श्लोक १९###


    नरान्तकः कुम्भहनुर्महानादः समुन्नतः ।
    एते प्रहस्तसचिवाः सर्वे जघ्नुर्वनौकसः ।। ६.५८.१९ ।।।।


###Slōka 20/ श्लोक २०###


    तेषामापततां शीघ्रं निघ्नतां चापि वानरान् ।
    द्विविदो गिरिशृङ्गेण जघानैकं नरान्तकम् ।। ६.५८.२० ।।।।


###Slōka 21/ श्लोक २१###


    दुर्मुखः पुनरुत्थाय कपिः स विपुलद्रुमम् ।
    राक्षसं क्षिप्रहस्तस्तु समुन्नतमपोथयत् ।। ६.५८.२१ ।।।।


###Slōka 22/ श्लोक २२###


    जाम्बवांस्तु सुसङ्क्रुद्धः प्रगृह्य महतीं शिलाम् ।
    पातयामास तेजस्वी महानादस्य वक्षसि ।। ६.५८.२२ ।।।।


###Slōka 23/ श्लोक २३###


    अथ कुम्भहनुस्तत्र तारेणासाद्य वीर्यवान् ।
    वृक्षेणाभिहतो मूर्ध्नि प्राणान् सन्त्याजयद्रणे ।। ६.५८.२३ ।।।।


###Slōka 24/ श्लोक २४###


    अमृष्यमाणस्तत्कर्म प्रहस्तो रथमास्थितः ।
    चकार कदनं घोरं धनुष्पाणिर्वनौकसाम् ।। ६.५८.२४ ।।।।


###Slōka 25/ श्लोक २५###


    आवर्त इव सञ्जज्ञे उभयोः सेनयोस्तदा ।
    क्षुभितस्याप्रमेयस्य सागरस्येव निस्वनः ।। ६.५८.२५ ।।।।


###Slōka 26/ श्लोक २६###


    महता हि शरौघेण प्रहस्तो युद्धकोविदः ।
    अर्दयामास सङ्क्रुद्धो वानरान् परमाहवे ।। ६.५८.२६ ।।।।


###Slōka 27/ श्लोक २७###


    वानराणां शरीरैश्च राक्षसानां च मेदिनी ।
    बभूव निचिता घोरा पतितैरिव पर्वतैः ।। ६.५८.२७ ।।।।


###Slōka 28/ श्लोक २८###


    सा मही रुधिरौघेण प्रच्छन्ना सम्प्रकाशते ।
    सञ्छन्ना माधवे मासि पलाशैरिव पुष्पितैः ।। ६.५८.२८ ।।।।


###Slōka 29/ श्लोक २९###


    हतवीरौघवप्रां तु भग्नायुधमहाद्रुमाम् ।
    शोणितौघमहातोयां यमसागरगमिनीम् ।। ६.५८.२९ ।।।।


###Slōka 30/ श्लोक ३०###


    यकृत्प्लीहमहापङ्कां विनिकीर्णान्त्रशैवलाम् ।
    भिन्नकायशिरोमीनामङ्गावयवशाद्वलाम् ।। ६.५८.३० ।।।।


###Slōka 31/ श्लोक ३१###


    गृध्रहंसगणाकीर्णां कङ्कसारससेविताम् ।
    मेदःफेनसमाकीर्णामार्तस्तनितनिस्वनाम् ।तां कापुरुषदुस्तारां युद्धभूमिमयीं नदीम् ।। ६.५८.३१ ।।।।


###Slōka 32/ श्लोक ३२###


    नदीमिव घनापाये हंससारससेविताम् ।
    राक्षसाः कपिमुख्याश्च तेरुस्तां दुस्तरां नदीम् ।। ६.५८.३२ ।।।।


###Slōka 33/ श्लोक ३३###


    यथा पद्मरजोध्वस्तां नलिनीं गजयूथपाः ।
    । ६.५८.३३ ।।।।


###Slōka 34/ श्लोक ३४###


    ततः सृजन्तं बाणौघान् प्रहस्तं स्यन्दने स्थितम् ।
    ददर्श तरसा नीलो विनिघ्नन्तं प्लवङ्गमान् ।। ६.५८.३४ ।।।।


###Slōka 35/ श्लोक ३५###


    उद्धूत इव वायुः खे महदभ्रबलं बलात् ।
    समीक्ष्याभिद्रुतं युद्धे प्रहस्तो वाहिनीपतिः ।रथेनादित्यवर्णेन नीलमेवाभिदुद्रुवे ।। ६.५८.३५ ।।।।


###Slōka 36/ श्लोक ३६###


    स धनुर्धन्विनां श्रेष्ठो विकृष्य परमाहवे ।
    नीलाय व्यसृजद्बाणान् प्रहस्तो वाहिनीपतिः ।। ६.५८.३६ ।।।।


###Slōka 37/ श्लोक ३७###


    ते प्राप्य विशिखा नीलं विनिर्भिद्य समाहिताः ।
    महीं जग्मुर्महावेगा रुषिता इव पन्नगाः ।। ६.५८.३७ ।।।।


###Slōka 38/ श्लोक ३८###


    नीलः शरैरभिहतो निशितैर्ज्वलनोपमैः ।
    स तं परमदुर्धर्षमापतन्तं महाकपिः ।। ६.५८.३८ ।।।।


###Slōka 39/ श्लोक ३९###


    प्रहस्तं ताडयामास वृक्षमुत्पाट्य वीर्यवान् ।
    । ६.५८.३९ ।।।।


###Slōka 40/ श्लोक ४०###


    स तेनाभिहतः क्रुद्धो नदन् राक्षसपुङ्गवः ।
    ववर्ष शरवर्षाणि प्लवङ्गानां चमूपतौ ।। ६.५८.४० ।।।।


###Slōka 41/ श्लोक ४१###


    तस्य बाणगणान् घोरान् राक्षसस्य महाबलः ।
    अपारयन् वारयितुं प्रत्यगृह्णान्निमीलितः ।। ६.५८.४१ ।।।।


###Slōka 42/ श्लोक ४२###


    यथैव गोवृषो वर्षं शारदं शीघ्रमागतम् ।
    एवमेव प्रहस्तस्य शरवर्षं दुरासदम् ।निमीलिताक्षः सहसा नीलः सेहे सुदारुणम् ।। ६.५८.४२ ।।।।


###Slōka 43/ श्लोक ४३###


    रोषितः शरवर्षेण सालेन महता महान् ।
    प्रजघान हयान्नीलः प्रहस्तस्य मनोजवान् ।। ६.५८.४३ ।।।।


###Slōka 44/ श्लोक ४४###


    ततः स चापमुद्गृह्य प्रहस्तस्य महाबलः ।
    बभञ्ज तरसा नीलो ननाद च पुनःपुनः ।। ६.५८.४४ ।।।।


###Slōka 45/ श्लोक ४५###


    विधनुस्तु कृतस्तेन प्रहस्तो वाहिनीपतिः ।
    प्रगृह्य मुसलं घोरं स्यन्दनादवपुप्लुवे ।। ६.५८.४५ ।।।।


###Slōka 46/ श्लोक ४६###


    तावुभौ वाहिनीमुख्यौ जातवैरौ तरस्विनौ ।
    स्थितौ क्षतजदिग्धाङ्गौ प्रभिन्नाविव कुञ्जरौ ।। ६.५८.४६ ।।।।


###Slōka 47/ श्लोक ४७###


    उल्लिखन्तौ सुतीक्ष्णाभिर्दंष्ट्राभिरितरेतरम् ।
    सिंहशार्दूलसदृशौ सिंहशार्दूलचेष्टितौ ।। ६.५८.४७ ।।।।


###Slōka 48/ श्लोक ४८###


    विक्रान्तविजयौ वीरौ समरेष्वनिवर्तिनौ ।
    काङ्क्षमाणौ यशः प्राप्तुं वृत्रवासवयोः समौ ।। ६.५८.४८ ।।।।


###Slōka 49/ श्लोक ४९###


    आजघान तदा नीलं ललाटे मुसलेन सः ।
    प्रहस्तः परमायत्तस्तस्य सुस्राव शोणितम् ।। ६.५८.४९ ।।।।


###Slōka 50/ श्लोक ५०###


    ततः शोणितदिग्धाङ्गः प्रगृह्य सुमहातरुम् ।
    प्रहस्तस्योरसि क्रुद्धो विससर्ज महाकपिः ।। ६.५८.५० ।।।।


###Slōka 51/ श्लोक ५१###


    तमचिन्त्य प्रहारं स प्रगृह्य मुसलं महत् ।
    अभिदुद्राव बलिनं बलान्नीलं प्लवङ्गमम् ।। ६.५८.५१ ।।।।


###Slōka 52/ श्लोक ५२###


    तमुग्रवेगं संरब्धमापतन्तं महाकपिः ।
    ततः सम्प्रेक्ष्य जग्राह महावेगो महाशिलाम् ।। ६.५८.५२ ।।।।


###Slōka 53/ श्लोक ५३###


    तस्य युद्धाभिकामस्य मृधे मुसलयोधिनः ।
    प्रहस्तस्य शिलां नीलो मूर्ध्नि तूर्णमपातयत् ।। ६.५८.५३ ।।।।


###Slōka 54/ श्लोक ५४###


    सा तेन कपिमुख्येन विमुक्ता महती शिला ।
    बिभेद बहुधा घोरा प्रहस्तस्य शिरस्तदा ।। ६.५८.५४ ।।।।


###Slōka 55/ श्लोक ५५###


    स गतासुर्गतश्रीको गतसत्त्वो गतेन्द्रियः ।
    पपात सहसा भूमौ छिन्नमूल इव द्रुमः ।। ६.५८.५५ ।।।।


###Slōka 56/ श्लोक ५६###


    प्रभिन्नशिरसस्तस्य बहु सुस्राव शोणितम् ।
    शरीरादपि सुस्राव गिरेः प्रस्रवणं यथा ।। ६.५८.५६ ।।।।


###Slōka 57/ श्लोक ५७###


    हते प्रहस्ते नीलेन तदकम्प्यं महद्बलम् ।
    रक्षसामप्रहृष्टानां लङ्कामभिजगाम ह ।। ६.५८.५७ ।।।।


###Slōka 58/ श्लोक ५८###


    न शेकुः समरे स्थातुं निहते वाहिनीपतौ ।
    सेतुबन्धं समासाद्य विकीर्णं सलिलं यथा ।। ६.५८.५८ ।।।।


###Slōka 59/ श्लोक ५९###


    हते तस्मिंश्चमूमुख्ये राक्षसास्ते निरुद्यमाः ।
    रक्षःपतिगृहं गत्वा ध्यानमूकत्वमास्थिताः ।प्राप्ताः शोकार्णवं तीव्रं निस्सञ्ज्ञा इव ते ऽभवन् ।। ६.५८.५९ ।।।।


###Slōka 60/ श्लोक ६०###


    ततस्तु नीलो विजयी महाबलः प्रशस्यमानः स्वकृतेन कर्मणा ।
    समेत्य रामेण सलक्ष्मणेन च प्रहृष्टरूपस्तु बभूव यूथपः ।। ६.५८.६० ।।


