युद्धकाण्डम्
===============================


## Chapter 83  / सर्गः ८३##


###Slōka 1/ श्लोक १###


    राघवश्चापि विपुलं तं राक्षसवनौकसाम्।
    श्रुत्वा सङ्ग्रामनिर्घोषं जाम्बवन्तमुवाच ह ।। ६.८३.१ ।।


###Slōka 2/ श्लोक २###


    सौम्य नूनं हनुमता क्रियते कर्म दुष्करम्।
    श्रूयते हि यथा भीमः सुमहानायुधस्वनः ।। ६.८३.२ ।।


###Slōka 3/ श्लोक ३###


    तद्गच्छ कुरु साहाय्यं स्वबलेनाभिसंवृतः।
    क्षिप्रमृक्षपते तस्य कपिश्रेष्ठस्य युध्यतः ।। ६.८३.३ ।।


###Slōka 4/ श्लोक ४###


    ऋक्षाराजस्तथोक्तस्तु स्वेनानीकेन संवृतः।
    आगच्छत् पश्चिमं द्वारं हनुमान् यत्र वानरः ।। ६.८३.४ ।।


###Slōka 5/ श्लोक ५###


    अथायान्तं हनूमन्तं ददर्शर्क्षपतिः पथि।
    वानरैः कृतसङ्ग्रामैः श्वसद्भिरभिसंवृतम् ।। ६.८३.५ ।।


###Slōka 6/ श्लोक ६###


    दृष्ट्वा पथि हनूमांश्च तदृक्षबलमुद्यतम्।
    नीलमेघनिभं भीमं सन्निवार्य न्यवर्तत ।। ६.८३.६ ।।


###Slōka 7/ श्लोक ७###


    स तेन हरिसैन्येन सन्निकर्षं महायशाः।
    शीघ्रमागम्य रामाय दुःखितो वाक्यमब्रवीत् ।। ६.८३.७ ।।


###Slōka 8/ श्लोक ८###


    समरे युद्ध्यमानानामस्माकं प्रेक्षतां पुरः।
    जघान रुदतीं सीतामिन्द्रिजिद्रावणात्मजः ।। ६.८३.८ ।।


###Slōka 9/ श्लोक ९###


    उद्भ्रान्तचित्तस्तां दृष्ट्वा विषण्णो ऽहमरिन्दम।
    तदहं भवतो वृत्तं विज्ञापयितुमागतः ।। ६.८३.९ ।।


###Slōka 10/ श्लोक १०###


    तस्य तद्वचनं श्रुत्वा राघवः शोकमूर्च्छितः।
    निपपात तदा भूमौ छिन्नमूल इव द्रुमः ।। ६.८३.१० ।।


###Slōka 11/ श्लोक ११###


    तं भूमौ देवसङ्काशं पतितं प्रेक्ष्य राघवम्।
    अभिपेतुः समुत्पत्य सर्वतः कपिसत्तमाः ।। ६.८३.११ ।।


###Slōka 12/ श्लोक १२###


    असिञ्चन् सलिलैश्चैनं पद्मोत्पलसुगन्धिभिः।
    प्रदहन्तमनासाद्यं सहसा ऽग्निमिवोच्छिखम् ।। ६.८३.१२ ।।


###Slōka 13/ श्लोक १३###


    तं लक्ष्मणो ऽथ बाहुभ्यां परिष्वज्य सुदुःखितः।
    उवाच राममस्वस्थं वाक्यं हेत्वर्थसंयुतम् ।। ६.८३.१३ ।।


###Slōka 14/ श्लोक १४###


    शुभे वर्त्मनि तिष्ठन्तं त्वामार्य विजितेन्द्रियम्।
    अनर्थेभ्यो न शक्नोति त्रातुं धर्मो निरर्थकः ।। ६.८३.१४ ।।


###Slōka 15/ श्लोक १५###


    भूतानां स्थावराणां च जङ्गमानां च दर्शनम्।
    यथा ऽस्ति न तथा धर्मस्तेन नास्तीति मे मतिः ।। ६.८३.१५ ।।


###Slōka 16/ श्लोक १६###


    यथैव स्थावरं व्यक्तं जङ्गमं च तथाविधम्।
    नायमर्थस्तथा युक्तस्त्वद्विधो न विपद्यते ।। ६.८३.१६ ।।


###Slōka 17/ श्लोक १७###


    यद्यधर्मो भवेद्भूतो रावणो नरकं व्रजेत्।
    भवांश्च धर्मयुक्तो वै नैवं व्यसनमाप्नुयात् ।। ६.८३.१७ ।।


###Slōka 18/ श्लोक १८###


    तस्य च व्यसनाभावाद् व्यसनं च गते त्वयि।
    धर्मो भवत्यधर्मश्च परस्परविरोधिनौ ।। ६.८३.१८ ।।


###Slōka 19/ श्लोक १९###


    धर्मेणोपलभेद्धर्ममधर्मं चाप्यधर्मतः।
    यद्यधर्मेण युज्येयुर्येष्वधर्मः प्रतिष्ठितः ।। ६.८३.१९ ।।


###Slōka 20/ श्लोक २०###


    यदि धर्मेण युज्येरन्नाधर्मरुचयो जनाः।
    धर्मेण चरतां धर्मस्तथा चैषां फलं भवेत् ।। ६.८३.२० ।।


###Slōka 21/ श्लोक २१###


    यस्मादर्था विवर्धन्ते येष्वधर्मः पतिष्ठितः।
    क्लिश्यन्ते धर्मशीलाश्च तस्मादेतौ निरर्थकौ ।। ६.८३.२१ ।।


###Slōka 22/ श्लोक २२###


    वध्यन्ते पापकर्माणो यद्यधर्मेण राघव।
    वधकर्म हतो ऽधर्मः स हतः कं वधिष्यति ।। ६.८३.२२ ।।


###Slōka 23/ श्लोक २३###


    अथवा विहितेनायं हन्यते हन्ति वा परम्।
    विधिरालिप्यते तेन न स पापेन कर्मणा ।। ६.८३.२३ ।।


###Slōka 24/ श्लोक २४###


    अदृष्टप्रतिकारेण त्वव्यक्तेनासता सता।
    कथं शक्यं परं प्राप्तुं धर्मेणारिविकर्शन ।। ६.८३.२४ ।।


###Slōka 25/ श्लोक २५###


    यदि सत् स्यात् सतां मुख्य नासत् स्यात्तव किञ्चन।
    त्वया यदीदृशं प्राप्तं तस्मात् सन्नोपपद्यते ।। ६.८३.२५ ।।


###Slōka 26/ श्लोक २६###


    अथवा दुर्बलः क्लीबो बलं धर्मो ऽनुवर्तते।
    दुर्बलो हृतमर्यादो न सेव्य इति मे मतिः ।। ६.८३.२६ ।।


###Slōka 27/ श्लोक २७###


    बलस्य यदि चेद्धर्मो गुणभूतः पराक्रमे।
    धर्ममुत्सृज्य वर्तस्व यथा धर्मे तथा बले ।। ६.८३.२७ ।।


###Slōka 28/ श्लोक २८###


    अथ चेत् सत्यवचनं धर्मः किल परन्तप।
    अनृतस्त्वय्यकरुणः किं न बद्धस्त्वया पिता ।। ६.८३.२८ ।।


###Slōka 29/ श्लोक २९###


    यदि धर्मो भवेद्भूतो अधर्मो वा परन्तप।
    न स्म हत्वा मुनिं वज्री कुर्यादिज्यां शतक्रतुः ।। ६.८३.२९ ।।


###Slōka 30/ श्लोक ३०###


    अधर्मसंश्रितो धर्मो विनाशयति राघव।
    सर्वमेतद्यथाकामं काकुत्स्थ कुरुते नरः ।। ६.८३.३० ।।


###Slōka 31/ श्लोक ३१###


    मम चेदं मतं तात धर्मो ऽयमिति राघव।
    धर्ममूलं त्वया छिन्नं राज्यमुत्सृजता तदा ।। ६.८३.३१ ।।


###Slōka 32/ श्लोक ३२###


    अर्थेभ्यो हि विवृद्धेभ्यः संवृत्तेभ्यस्ततस्ततः।
    क्रियाः सर्वाः प्रवर्तन्ते पर्वतेभ्य इवापगाः ।। ६.८३.३२ ।।


###Slōka 33/ श्लोक ३३###


    अर्थेन हि वियुक्तस्य पुरुषस्याल्पतेजसः।
    व्युच्छिद्यन्ते क्रियाः सर्वा ग्रीष्मे कुसरितो यथा ।। ६.८३.३३ ।।


###Slōka 34/ श्लोक ३४###


    सो ऽयमर्थं परित्यज्य सुखकामः सुखैधितः।
    पापमारभते कर्तुं ततो दोषः प्रवर्तते ।। ६.८३.३४ ।।


###Slōka 35/ श्लोक ३५###


    यस्यार्थास्तस्य मित्राणि यस्यार्थास्तस्य बान्धवाः।
    यस्यार्थाः स पुमान् लोके यस्यार्थाः स च पण्डितः ।। ६.८३.३५ ।।


###Slōka 36/ श्लोक ३६###


    यस्यार्थाः स च विक्रान्तो यस्यार्थाः स च बुद्धिमान्।
    यस्यार्थाः स महाभागो यस्यार्थाः स महागुणः ।। ६.८३.३६ ।।


###Slōka 37/ श्लोक ३७###


    अर्थस्यैते परित्यागे दोषाः प्रव्याहृता मया।
    राज्यमुत्सृजता वीर येन बुद्धिस्त्वया कृता ।। ६.८३.३७ ।।


###Slōka 38/ श्लोक ३८###


    यस्यार्था धर्मकामार्थास्तस्य सर्वं प्रदक्षिणम्।
    अधनेनार्थकामेन नार्थः शक्यो विचिन्वता ।। ६.८३.३८ ।।


###Slōka 39/ श्लोक ३९###


    हर्षः कामश्च दर्पश्च धर्मः क्रोधः शमो दमः।
    अर्थादेतानि सर्वाणि प्रवर्तन्ते नराधिप ।। ६.८३.३९ ।।


###Slōka 40/ श्लोक ४०###


    येषां नश्यत्ययं लोकश्चरतां धर्मचारिणाम्।
    ते ऽर्थास्त्वयि न दृश्यन्ते दुर्दिनेषु यथा ग्रहाः ।। ६.८३.४० ।।


###Slōka 41/ श्लोक ४१###


    त्वयि प्रव्रजिते वीर गुरोश्च वचने स्थिते।
    रक्षसा ऽपहृता भार्या प्राणैः प्रियतरा तव ।। ६.८३.४१ ।।


###Slōka 42/ श्लोक ४२###


    तदद्य विपुलं वीर दुःखमिन्द्रजिता कृतम्।
    कर्मणा व्यपनेष्यामि तस्मादुत्तिष्ठ राघव ।। ६.८३.४२ ।।


###Slōka 43/ श्लोक ४३###


    उत्तिष्ठ नरशार्दूल दीर्घवाहो दृढव्रत।
    किमात्मानं महात्मानमात्मानं नावबुध्यसे ।। ६.८३.४३ ।।


###Slōka 44/ श्लोक ४४###


    अयमनघ तवोदितः प्रियार्थं जनकसुतानिधनं निरीक्ष्य रुष्टः।
    सहयगजरथां सराक्षसेन्द्रां भृशमिषुभिर्विनिपातयामि लङ्काम् ।। ६.८३.४४ ।।


###Slōka 45/ श्लोक ४५###


    इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे त्र्यशीतितमः सर्गः ।
    । ८३ ।।


