युद्धकाण्डम्
===============================


## Chapter 76  / सर्गः ७६##


###Slōka 1/ श्लोक १###


    प्रवृत्ते सङ्कुले तस्मिन् घोरे वीरजनक्षये।
    अङ्गदः कम्पनं वीरमाससाद रणोत्सुकः ।। ६.७६.१ ।।


###Slōka 2/ श्लोक २###


    आहूय सो ऽङ्गदं कोपात् ताडयामास वेगितः।
    गदया कम्पनः पूर्वं स चचाल भृशाहतः ।। ६.७६.२ ।।


###Slōka 3/ श्लोक ३###


    स सञ्ज्ञां प्राप्य तेजस्वी चिक्षेप शिखरं गिरेः।
    अर्दितश्च प्रहारेण कम्पनः पतितो भुवि ।। ६.७६.३ ।।


###Slōka 4/ श्लोक ४###


    ततस्तु कम्पनं दृष्ट्वा शोणिताक्षो हतं रणे।
    रथेनाभ्यपतत् क्षिप्रं तत्राङ्गदमभीतवत् ।। ६.७६.४ ।।


###Slōka 5/ श्लोक ५###


    सो ऽङ्गदं निशितैर्बाणैस्तदा विव्याध वेगितः।
    शरीरदारणैस्तीक्ष्णैः कालाग्निसमविग्रहैः ।। ६.७६.५ ।।


###Slōka 6/ श्लोक ६###


    क्षुरक्षुरप्रैर्नाराचैर्वत्सदन्तैः शिलीमुखैः।
    कर्णिशल्यविपाठैश्च बहुभिर्निशितैः शरैः ।। ६.७६.६ ।।


###Slōka 7/ श्लोक ७###


    अङ्गदः प्रतिविद्धाङ्गो वालिपुत्रः प्रतापवान्।
    धनुरग्र्यं रथं बाणान् ममर्द तरसा बली ।। ६.७६.७ ।।


###Slōka 8/ श्लोक ८###


    शोणिताक्षस्ततः क्षिप्रमसिचर्म समाददे।
    उत्पपात दिवं क्रुद्धो वेगवानविचारयन् ।। ६.७६.८ ।।


###Slōka 9/ श्लोक ९###


    तं क्षिप्रतरमाप्लुत्य परामृश्याङ्गदो बली।
    करेण तस्य तं खड्गं समाच्छिद्य ननाद च ।। ६.७६.९ ।।


###Slōka 10/ श्लोक १०###


    तस्यांसफलके खड्गं निजघान ततो ऽङ्गदः।
    यज्ञोपवीतवच्चैनं चिच्छेद कपिकुञ्जरः ।। ६.७६.१० ।।


###Slōka 11/ श्लोक ११###


    तं प्रगृह्य महाखड्गं विनद्य च पुनःपुनः।
    वालिपुत्रो ऽभिदुद्राव रणशीर्षे परानरीन् ।। ६.७६.११ ।।


###Slōka 12/ श्लोक १२###


    आयसीं तु गदां वीरः प्रगृह्य कनकाङ्गदः।
    शोणिताक्षः समाविध्य तमेवानुपपात ह ।। ६.७६.१२ ।।


###Slōka 13/ श्लोक १३###


    प्रजङ्घसहितो वीरो यूपाक्षस्तु ततो बली।
    रथेनाभिययौ क्रुद्धो वालिपुत्रं महाबलम् ।। ६.७६.१३ ।।


###Slōka 14/ श्लोक १४###


    तयोर्मध्ये कपिश्रेष्ठः शोणिताक्षप्रजङ्घयोः।
    विशाखयोर्मध्यगतः पूर्णचन्द्र इवाभवत् ।। ६.७६.१४ ।।


###Slōka 15/ श्लोक १५###


    अङ्गदं परिरक्षान्तौ मैन्दो द्विविद एव च।
    तस्य तस्थातुरभ्याशे परस्परदिदृक्षया ।। ६.७६.१५ ।।


###Slōka 16/ श्लोक १६###


    अभिपेतुर्महाकायाः प्रतियत्ता महाबलाः।
    राक्षसा वानरान् रोषादसिचर्मगदाधराः ।। ६.७६.१६ ।।


###Slōka 17/ श्लोक १७###


    त्रयाणां वानरेन्द्राणां त्रिभी राक्षसपुङ्गवैः।
    संसक्तानां महद्युद्धमभवद्रोमहर्षणम् ।। ६.७६.१७ ।।


###Slōka 18/ श्लोक १८###


    ते तु वृक्षान् समादाय सम्प्रचिक्षिपुराहवे।
    खड्गेन प्रतिचिच्छेद तान् प्रजङ्घो महाबलः ।। ६.७६.१८ ।।


###Slōka 19/ श्लोक १९###


    रथानश्वान् द्रुमैः शैलैस्ते प्रचिक्षिपुराहवे।
    शरौधैः प्रतिचिच्छेद तान् यूपाक्षो निशाचरः ।। ६.७६.१९ ।।


###Slōka 20/ श्लोक २०###


    सृष्टान् द्विविदमैन्दाभ्यां द्रुमानुत्पाट्य वीर्यवान्।
    बभञ्ज गदया मध्ये शोणिताक्षः प्रतापवान् ।। ६.७६.२० ।।


###Slōka 21/ श्लोक २१###


    उद्यम्य विपुलं खड्गं परमर्मनिकृन्तनम्।
    प्रजङ्घो वालिपुत्राय अभिदुद्राव वेगितः ।। ६.७६.२१ ।।


###Slōka 22/ श्लोक २२###


    तमभ्याशगतं दृष्ट्वा वानरेन्द्रो महाबलः।
    आजघानाश्वकर्णेन द्रुमेणातिबलस्तदा ।। ६.७६.२२ ।।


###Slōka 23/ श्लोक २३###


    बाहुं चास्य सनिस्त्रिंशमाजघान स मुष्टिना।
    वालिपुत्रस्य घातेन स पपात क्षितावसिः ।। ६.७६.२३ ।।


###Slōka 24/ श्लोक २४###


    तं दृष्ट्वा पतितं भूमौ खड्गमुत्पलसन्निभम्।
    मुष्टिं संवर्तयामास वज्रकल्पं महाबलः ।। ६.७६.२४ ।।


###Slōka 25/ श्लोक २५###


    ललाटे स महावीर्यमङ्गदं वानरर्षभम्।
    आजघान महातेजाः स मुहूर्तं चचाल ह ।। ६.७६.२५ ।।


###Slōka 26/ श्लोक २६###


    स सञ्ज्ञां प्राप्य तेजस्वी वालिपुत्रः प्रतापवान्।
    प्रजङ्घस्य शिरः कायात् खड्गेनापातयत् क्षितौ ।। ६.७६.२६ ।।


###Slōka 27/ श्लोक २७###


    स यूपाक्षो ऽश्रुपूर्णाक्षः पितृव्ये निहते रणे।
    अवरुह्य रथात् क्षिप्रं क्षीणेषुः खड्गमाददे ।। ६.७६.२७ ।।


###Slōka 28/ श्लोक २८###


    तमापतन्तं सम्प्रेक्ष्य यूपाक्षं द्विविदस्त्वरन्।
    आजघानोरसि क्रुद्धो जाग्राह च बलाद्बली ।। ६.७६.२८ ।।


###Slōka 29/ श्लोक २९###


    गृहीतं भ्रातरं दृष्ट्वा शोणिताक्षो महाबलः।
    आजघान गदाग्रेण वक्षसि द्विविदं ततः ।। ६.७६.२९ ।।


###Slōka 30/ श्लोक ३०###


    स गदाभिहतस्तेन चचाल च महाबलः।
    उद्यतां च पुनस्तस्य जहार द्विविदो गदाम् ।। ६.७६.३० ।।


###Slōka 31/ श्लोक ३१###


    एतस्मिन्नन्तरे वीरो मैन्दो वानरयूथपः।
    यूपाक्षं ताडयामास तलेनोरसि वीर्यवान् ।। ६.७६.३१ ।।


###Slōka 32/ श्लोक ३२###


    तौ शोणिताक्षयूपाक्षौ प्लवङ्गाभ्यां तरस्विनौ।
    चक्रुतुः समरे तीव्रमाकर्षोत्पाटनं भृशम् ।। ६.७६.३२ ।।


###Slōka 33/ श्लोक ३३###


    द्विविदः शोणिताक्षं तु विददार नखैर्मुखे।
    निष्पिपेष च वगेन क्षितावाविध्य वीर्यवान् ।। ६.७६.३३ ।।


###Slōka 34/ श्लोक ३४###


    यूपाक्षमपि सङ्क्रुद्धो मैन्दो वानरयूथपः।
    पीडयामास बाहुभ्यां स पपात हतः क्षितौ ।। ६.७६.३४ ।।


###Slōka 35/ श्लोक ३५###


    हतप्रवीरा व्यथिता राक्षसेन्द्रचमूस्तदा।
    जगामाभिमुखी सा तु कुम्भकर्णसुतो यतः ।। ६.७६.३५ ।।


###Slōka 36/ श्लोक ३६###


    आपतन्तीं च वेगेन कुम्भस्तां सान्त्वयच्चमूम् ।
    । ६.७६.३६ ।।


###Slōka 37/ श्लोक ३७###


    अथोत्कृष्टं महावीर्यैर्लब्धलक्षैः प्लवङ्गमैः।
    निपातितमहावीरां दृष्ट्वा रक्षश्चमूं ततः।कुम्भः प्रचक्रे तेजस्वी रणे कर्म सुदुष्करम् ।। ६.७६.३७ ।।


###Slōka 38/ श्लोक ३८###


    स धनुर्धन्विनां श्रेष्ठः प्रगृह्य सुसमाहितः।
    मुमोचाशीविषप्रख्यान् शरान् देहविदारणान् ।। ६.७६.३८ ।।


###Slōka 39/ श्लोक ३९###


    तस्य तच्छुशुभे भूयः सशरं धनुरुत्तमम्।
    विद्युदैरावतार्चिष्माद्द्वितीयेन्द्रधनुर्यथा ।। ६.७६.३९ ।।


###Slōka 40/ श्लोक ४०###


    आकर्णाकृष्टमुक्तेन जघान द्विविदं तदा।
    तेन हाटकपुङ्खेन पत्रिणा पत्रवाससा ।। ६.७६.४० ।।


###Slōka 41/ श्लोक ४१###


    सहसा ऽभिहतस्तेन विप्रमुक्तपदः स्फुरन्।
    निपपाताद्रिकूटाभो विह्वलः प्लवगोत्तमः ।। ६.७६.४१ ।।


###Slōka 42/ श्लोक ४२###


    मैन्दस्तु भ्रातरं दृष्ट्वा भग्नं तत्र महाहवे।
    अभिदुद्राव वेगेन प्रगृह्य महतीं शिलाम् ।। ६.७६.४२ ।।


###Slōka 43/ श्लोक ४३###


    तां शिलां तु प्रचिक्षेप राक्षसाय महाबलः।
    बिभेद तां शिलां कुम्भः प्रसन्नैः पञ्चभिः शरैः ।। ६.७६.४३ ।।


###Slōka 44/ श्लोक ४४###


    सन्धाय चान्यं सुमुखं शरमासीविषोपमम्।
    आजघान महातेजा वक्षसि द्विविदाग्रजम् ।। ६.७६.४४ ।।


###Slōka 45/ श्लोक ४५###


    स तु तेन प्रहारेण मैन्दो वानरयूथपः।
    मर्मण्यभिहतस्तेन पपात भुवि मूर्च्छितः ।। ६.७६.४५ ।।


###Slōka 46/ श्लोक ४६###


    अङ्गदो मातुलौ दृष्ट्वा पतितौ तु महाबलौ।
    अभिदुद्राव वेगेन कुम्भमद्युतकार्मुकम् ।। ६.७६.४६ ।।


###Slōka 47/ श्लोक ४७###


    तमापतन्तं विव्याध कुम्भः पञ्चभिरायसैः।
    त्रिभिश्चान्यैः शितैर्बाणैर्मातङ्गमिव तोमरैः ।। ६.७६.४७ ।।


###Slōka 48/ श्लोक ४८###


    सो ऽङ्गदं विविधैर्बाणैः कुम्भो विव्याध वीर्यवान्।
    अकुण्ठधारैर्निशितैस्तीक्ष्णैः कनकभूषणैः ।। ६.७६.४८ ।।


###Slōka 49/ श्लोक ४९###


    अङ्गदः प्रतिविद्धाङ्गो वालिपुत्रो न कम्पते।
    शिलापादपवर्षाणि तस्य मूर्ध्नि ववर्ष ह ।। ६.७६.४९ ।।


###Slōka 50/ श्लोक ५०###


    स प्रचिच्छेद तान् सर्वान् बिभेद च पुनः शिलाः।
    कुम्भकर्णात्मजः श्रीमान् वालिपुत्रसमीरितान् ।। ६.७६.५० ।।


###Slōka 51/ श्लोक ५१###


    आपतन्तं च सम्प्रेक्ष्य कुम्भो वानरयूथपम्।
    भ्रुवोर्विव्याध बाणाभ्यामुल्काभ्यामिव कुञ्जरम्।तस्य सुस्राव रुधिरं पिहिते चास्य लोचने ।। ६.७६.५१ ।।


###Slōka 52/ श्लोक ५२###


    अङ्गदः पाणिना नेत्रे पिधाय रुधिरोक्षिते।
    सालमासन्नमेकेन परिजग्राह पाणिना ।। ६.७६.५२ ।।्।सम्पीड्य चोरसि स्कन्धं करेणाभिनिवेश्य च।किञ्चिदभ्यवनम्यैनमुन्ममाथ यथा गजः ।। ६.७६.५३ ।।।


###Slōka 53/ श्लोक ५३###


    तमिन्द्रकेतुप्रतिमं वृक्षं मन्दरसन्निभम्।
    समुत्सृजन्तं वेगेन पश्यतां सर्वरक्षसाम् ।। ६.७६.५४ ।।


###Slōka 54/ श्लोक ५४###


    स बिभेद शितैर्बाणैः सप्तभिः कायभेदनैः ।
    । ६.७६.५५ ।।


###Slōka 55/ श्लोक ५५###


    अङ्गदो विव्यथे ऽभीक्ष्णं ससाद च मुमोह च ।
    । ६.७६.५६ ।।


###Slōka 56/ श्लोक ५६###


    अङ्गदं व्यथितं दृष्ट्वा सीदन्तमिव सागरे।
    दुरासदं हरिश्रेष्ठं रामायन्ये न्यवेदयन् ।। ६.७६.५७ ।।


###Slōka 57/ श्लोक ५७###


    रामस्तु व्यथितं श्रुत्वा वालिपुत्रं रणाजिरे।
    व्यादिदेश हरिश्रेष्ठान् जाम्बवत्प्रमुखांस्ततः ।। ६.७६.५८ ।।


###Slōka 58/ श्लोक ५८###


    ते तु वानरशार्दूलाः श्रुत्वा रामस्य शासनम्।
    अभिपेतुः सुसङ्क्रुद्धाः कुम्भमुद्यतकार्मुकम् ।। ६.७६.५९ ।।


###Slōka 59/ श्लोक ५९###


    ततो द्रुमशिलाहस्ताः कोपसंरक्तलोचनाः।
    रिरक्षिषन्तो ऽभ्यपतन्नङ्गदं वानरर्षभाः ।। ६.७६.६० ।।


###Slōka 60/ श्लोक ६०###


    जाम्बवांश्च सुषेणश्च वेगदर्शी च वानरः।
    कुम्भकर्णात्मजं वीरं क्रुद्धाः समभिदुद्रुवुः ।। ६.७६.६१ ।।


###Slōka 61/ श्लोक ६१###


    समीक्ष्यापततस्तांस्तु वानरेन्द्रान् महाबलान्।
    आववार शरौघेण नगेनेव जलाशयम् ।। ६.७६.६२ ।।


###Slōka 62/ श्लोक ६२###


    तस्य बाणपथं प्राप्य न शोकुरतिवर्तितुम्।
    वानरेन्द्रा महात्मानो वेलामिव महोदधिः ।। ६.७६.६३ ।।


###Slōka 63/ श्लोक ६३###


    तांस्तु दृष्ट्वा हरिगणान् शरवृष्टिबिरर्दितान्।
    अङ्गदं पृष्ठतः कृत्वा भ्रातृजं प्लवगेश्वरः ।। ६.७६.६४ ।।


###Slōka 64/ श्लोक ६४###


    अबिदुद्राव वेगेन सुग्रीवः कुम्भमाहवे।
    शैलसानुचरं नागं वेगवानिव केसरी ।। ६.७६.६५ ।।


###Slōka 65/ श्लोक ६५###


    उत्पाट्य च महाशैलानश्वकर्णान् धवान् बहून्।
    अन्यांश्च विविधान् वृक्षांश्चिक्षेप च महाबलः ।। ६.७६.६६ ।।


###Slōka 66/ श्लोक ६६###


    तां छादयन्तीमाकाशं वृक्षवृष्टिं दुरासदाम्।
    कुम्भकर्णात्मजः शीघ्रं चिच्छेद निशितैः शरैः ।। ६.७६.६७ ।।


###Slōka 67/ श्लोक ६७###


    अभिलक्षेण तीव्रेण कुम्भेन निशितैः शरैः।
    आचितास्ते द्रुमा रेजुर्यथा घोराः शतघ्नयः ।। ६.७६.६८ ।।


###Slōka 68/ श्लोक ६८###


    द्रुमवर्षं तु तच्छिन्नं दृष्ट्वा कुम्भेन वीर्यवान्।
    वानराधिपतिः श्रीमान् महासत्त्वो न विव्यथे ।। ६.७६.६९ ।।


###Slōka 69/ श्लोक ६९###


    निर्भिद्यमानः सहसा सहमानश्च तान् शरान्।
    कुम्भस्य धनुराक्षिप्य बभञ्जेन्द्रधनुष्प्रभम् ।। ६.७६.७० ।।


###Slōka 70/ श्लोक ७०###


    अवप्लुत्य ततः शीघ्रं कृत्वा कर्म सुदुष्करम्।
    अब्रवीत् कुपितः कुम्भं भग्नशृङ्गमिव द्विपम् ।। ६.७६.७१ ।।


###Slōka 71/ श्लोक ७१###


    निकुम्भाग्रज वीर्यं ते बाणवेगवदद्भुतम्।
    सन्नतिश्च प्रभावश्च तव वा रावणस्य वा ।। ६.७६.७२ ।।


###Slōka 72/ श्लोक ७२###


    प्रह्लादबलिवृत्रघ्नकुबेवरुणोपम।
    एकस्त्वमनुजातो ऽसि पितरं बलवृत्ततः ।। ६.७६.७३ ।।


###Slōka 73/ श्लोक ७३###


    त्वामेवैकं महाबाहुं चापहस्त मरिन्दमम्।
    त्रिदशा नातिवर्तन्ते जितेन्द्रियमिवाधयः ।। ६.७६.७४ ।।


###Slōka 74/ श्लोक ७४###


    विक्रमस्व महाबुद्धे कर्माणि मम पश्यतः ।
    । ६.७६.७५ ।।


###Slōka 75/ श्लोक ७५###


    वरदानात् पितृव्यस्ते सहते देवदानवान्।
    कुम्भकर्णस्तु वीर्येण सहते च सुरासुरान् ।। ६.७६.७६ ।।


###Slōka 76/ श्लोक ७६###


    धनुषीन्द्रजितस्तुल्यः प्रतापे रावणस्य च।
    त्वमद्य रक्षसां लोके श्रेष्ठो ऽसि बलवीर्यतः ।। ६.७६.७७ ।।


###Slōka 77/ श्लोक ७७###


    महाविमर्दं समरे मया सह तवाद्भुतम्।
    अद्य भूतानि पश्यन्तु शक्रशम्बरयोरिव ।। ६.७६.७८ ।।


###Slōka 78/ श्लोक ७८###


    कृतमप्रतिमं कर्म दर्शितं चास्त्रकौशलम्।
    पातिता हरिवीराश्च त्वया वै भीमविक्रमाः ।। ६.७६.७९ ।।


###Slōka 79/ श्लोक ७९###


    उपालम्भभयाच्चापि नासि वीर मया हतः।
    कृतकर्मा परिश्रान्तो विश्रान्तः पश्य मे बलम् ।। ६.७६.८० ।।


###Slōka 80/ श्लोक ८०###


    तेन सुग्रीववाक्येन सावमानेन मानितः।
    अग्नेराज्याहुतस्येव तेजस्तस्याभ्यवर्धत।ततः कुम्भस्तु सुग्रीवं बाहुभ्यां जगृहे तदा ।। ६.७६.८१ ।।


###Slōka 81/ श्लोक ८१###


    गजाविवाहितमदौ निश्वसन्तौ मुहुर्मुहुः।
    अन्योन्यगात्रग्रथितौ कर्षन्तावितरेतरम्।सधूमां मुखतो ज्वालां विसृजन्तौ परिश्रमात् ।। ६.७६.८२ ।।


###Slōka 82/ श्लोक ८२###


    तयोः पादाभिघाताच्च निमग्ना चाभवन्मही।
    व्याघूर्णिततरङ्गश्च चुक्षुभे वरुणालयः ।। ६.७६.८३ ।।


###Slōka 83/ श्लोक ८३###


    ततः कुम्भं समुत्क्षिप्य सुग्रीवो लवणाम्भसि।
    पातयामास वेगेन दर्शयन्नुदधेस्तलम् ।। ६.७६.८४ ।।


###Slōka 84/ श्लोक ८४###


    ततः कुम्भनिपातेन जलराशिः समुत्थितः।
    विन्ध्यमन्दरसङ्काशो विससर्प समन्ततः ।। ६.७६.८५ ।।


###Slōka 85/ श्लोक ८५###


    ततः कुम्भः समुत्पत्य सुग्रीवमभिपत्य च।
    आजघानोरसि क्रुद्धो वज्रवेगेन मुष्टिना ।। ६.७६.८६ ।।


###Slōka 86/ श्लोक ८६###


    तस्य चर्म च पुस्फोट बहु सुस्राव शोणितम्।
    स च मुष्टिर्महावेगः प्रतिजघ्ने ऽस्थिमण्डले ।। ६.७६.८७ ।।


###Slōka 87/ श्लोक ८७###


    तदा वेगेन तत्रासीत्तेजः प्रज्वलितं मुहुः।
    वज्रनिष्पेषसञ्जाता ज्वाला मेरौ यथा गिरौ ।। ६.७६.८८ ।।


###Slōka 88/ श्लोक ८८###


    स तत्राभिहतस्तेन सुग्रीवो वानरर्षभः।
    मुष्टिं संवर्तयामास वज्रकल्पं महाबलः ।। ६.७६.८९ ।।


###Slōka 89/ श्लोक ८९###


    अर्चिस्सहस्रविकचं रविमण्डलसप्रभम्।
    स मुष्टिं पातयामास कुम्भस्योरसि वीर्यवान् ।। ६.७६.९० ।।


###Slōka 90/ श्लोक ९०###


    स तु तेन प्रहारेण विह्वलो भृशताडितः।
    निपपात तदा कुम्भो गतार्चिरिव पावकः ।। ६.७६.९१ ।।


###Slōka 91/ श्लोक ९१###


    मुष्टिना ऽभिहतस्तेन निपपाताशु राक्षसः।
    लोहिताङ्ग इवाकाशाद्दीप्तरश्मिर्यदृच्छया ।। ६.७६.९२ ।।


###Slōka 92/ श्लोक ९२###


    कुम्भस्य पततो रूपं भग्नस्योरसि मुष्टिना।
    बभौ रुद्राभिपन्नस्य यथा रूपं गवां पतेः ।। ६.७६.९३ ।।


###Slōka 93/ श्लोक ९३###


    तस्मिन् हते भीमपराक्रमेण प्लवङ्गमानामृषभेण युद्धे।
    मही सशैला सवना चचाल भयं च रक्षांस्यधिकं विवेश ।। ६.७६.९४ ।।


###Slōka 94/ श्लोक ९४###


    इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे षट्सप्ततितमः सर्गः ।
    । ७६ ।।


