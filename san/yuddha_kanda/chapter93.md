युद्धकाण्डम्
===============================


## Chapter 93  / सर्गः ९३##


###Slōka 1/ श्लोक १###


    ततः पौलस्त्यसचिवाः श्रुत्वा चेन्द्रजितं हतम्।
    आचचक्षुरभिज्ञाय दशग्रीवाय सव्यथाः ।। ६.९३.१ ।।


###Slōka 2/ श्लोक २###


    युद्धे हतो महाराज लक्ष्मणेन तवात्मजः।
    विभीषणसहायेन मिषतां नो महाद्युतिः ।। ६.९३.२ ।।


###Slōka 3/ श्लोक ३###


    शूरः शूरेण सङ्गम्य संयुगेष्वपरजितः।
    लक्ष्मणेन हतः शूरः पुत्रस्तु विबुधेन्द्रजित्।गतः स परमान् लोकान् शरैः सन्ताप्य लक्ष्मणम् ।। ६.९३.३ ।।


###Slōka 4/ श्लोक ४###


    स तं प्रतिभयं श्रुत्वा वधं पुत्रस्य दारुणम्।
    घोरमिन्द्रजितः सङ्ख्ये कश्मलं चाविशन्महत् ।। ६.९३.४ ।।


###Slōka 5/ श्लोक ५###


    उपलभ्य चिरात् सञ्ज्ञां राजा राक्षसपुङ्गवः।
    पुत्रशोकार्दितो दीनो विललापाकुलेन्द्रियः ।। ६.९३.५ ।।


###Slōka 6/ श्लोक ६###


    हा राक्षसचमूमुख्य मम वत्स महारथ।
    जित्वेन्द्रं कथमद्य त्वं लक्ष्मणस्य वशं गतः ।। ६.९३.६ ।।


###Slōka 7/ श्लोक ७###


    ननु त्वमिषुभिः क्रुद्धो भिन्द्याः कालान्तकावपि।
    मन्दरस्यापि शृङ्गाणि किं पुनर्लक्ष्मणं युधि ।। ६.९३.७ ।।


###Slōka 8/ श्लोक ८###


    अद्य वैवस्वतो राजा भूयो बहुमतो मम।
    येनाद्य त्वं महाबाहो संयुक्तः कालधर्मणा ।। ६.९३.८ ।।


###Slōka 9/ श्लोक ९###


    एष पन्थाः सुयोधानां सर्वामरगणेष्वपि ।
    । ६.९३.९ ।।


###Slōka 10/ श्लोक १०###


    यः कृते हन्यते भर्तुः स पुमान् स्वर्गमृच्छति।
    अद्य देवगणाः सर्वे लोकपालास्तथर्षयः।हतमिन्द्रजितं श्रुत्वा सुखं स्वप्स्यन्ति निर्भयाः ।। ६.९३.१० ।।


###Slōka 11/ श्लोक ११###


    अद्य लोकास्त्रयः कृत्स्ना पृथिवी च सकानना।
    एकेनेन्द्रजिता हीना शून्येव प्रतिभाति मे ।। ६.९३.११ ।।


###Slōka 12/ श्लोक १२###


    अद्य नैर्ऋतकन्यानां श्रोष्याम्यन्तःपुरे रवम्।
    करेणुसङ्घस्य यथा निनादं गिरिगह्वरे ।। ६.९३.१२ ।।


###Slōka 13/ श्लोक १३###


    यौवराज्यं च लङ्कां च रक्षांसि च परन्तप।
    मातरं मां च भार्यां च क्व गतो ऽसि विहाय नः ।। ६.९३.१३ ।।


###Slōka 14/ श्लोक १४###


    मम नाम त्वया वीर गतस्य यमसादनम्।
    प्रेतकार्याणि कार्याणि विपरीते हि वर्तसे ।। ६.९३.१४ ।।


###Slōka 15/ श्लोक १५###


    स त्वं जीवति सुग्रीवे लक्ष्मणे च सराघवे।
    मम शल्यमनुद्धृत्य क्व गतो ऽसि विहाय नः ।। ६.९३.१५ ।।


###Slōka 16/ श्लोक १६###


    एवमादिविलापार्तं रावणं राक्षसाधिपम्।
    आविवेश महान् कोपः पुत्रव्यसनसम्भवः ।। ६.९३.१६ ।।


###Slōka 17/ श्लोक १७###


    प्रकृत्या कोपनं ह्येनं पुत्रस्य पुनराधयः।
    दीप्तं सन्दीपयामासुर्घर्मे ऽर्कमिव रश्मयः ।। ६.९३.१७ ।।


###Slōka 18/ श्लोक १८###


    ललाटे भ्रुकुटीभिश्च सङ्गताभिर्व्यारोचत।
    युगान्ते सह नक्रैस्तु महोर्मिभिरिवोदधिः ।। ६.९३.१८ ।।


###Slōka 19/ श्लोक १९###


    कोपाद्विजृम्भमाणस्य वक्त्राद् व्यक्तमभिज्वलन्।
    उत्पपात स भूयो ऽग्निर्वृत्रस्य वदनादिव ।। ६.९३.१९ ।।


###Slōka 20/ श्लोक २०###


    स पुत्रवधसन्तप्तः शूरः क्रोधवशं गतः।
    समीक्ष्य रावणो बुद्ध्या वैदेह्या रोचयद्वधम् ।। ६.९३.२० ।।


###Slōka 21/ श्लोक २१###


    तस्य प्रकृत्या रक्ते च रक्ते क्रोधाग्निना ऽपि च।
    रावणस्य महाघोरे दीप्ते नेत्रे बभूवतुः ।। ६.९३.२१ ।।


###Slōka 22/ श्लोक २२###


    घोरं प्रकृत्या रूपं तत्तस्य क्रोधाग्निमूर्च्छितम्।
    बभूव रूपं क्रुद्धस्य रुद्धस्येव दुरासदम् ।। ६.९३.२२ ।।


###Slōka 23/ श्लोक २३###


    तस्य क्रुद्धस्य नेत्राभ्यां प्राप्ततन्नस्रबिन्दवः।
    दीप्ताभ्यामिव दीपाभ्यां सार्चिषः स्नेहबिन्दवः ।। ६.९३.२३ ।।


###Slōka 24/ श्लोक २४###


    दन्तान् विदशतस्तस्य श्रूयते दशनस्वनः।
    यन्त्रस्यावेष्ट्यमानस्य महतो दानवैरिव ।। ६.९३.२४ ।।


###Slōka 25/ श्लोक २५###


    कालाग्निरिव सङ्क्रुद्धो यां यां दिशमवैक्षत।
    तस्यां तस्यां भयत्रस्ता राक्षसाः संविलिल्यिरे ।। ६.९३.२५ ।।


###Slōka 26/ श्लोक २६###


    तमन्तकमिव क्रुद्धं चराचरचिखादिषुम्।
    वीक्षमाणं दिशः सर्वा राक्षसा नोपचक्रमुः ।। ६.९३.२६ ।।


###Slōka 27/ श्लोक २७###


    ततः परमसङ्क्रुद्धो रावणो राक्षसाधिपः।
    अब्रवीद्रक्षसां मध्ये संस्तम्भयिषुराहवे ।। ६.९३.२७ ।।


###Slōka 28/ श्लोक २८###


    मया वर्षसहस्राणि चरित्वा दुश्चरं तपः।
    तेषु तेष्ववकाशेषु स्वयम्भूः परितोषितः ।। ६.९३.२८ ।।


###Slōka 29/ श्लोक २९###


    तस्यैव तपसो व्युष्ट्या प्रसादाच्च स्वयम्भुवः।
    नासुरेभ्यो न देवेभ्यो भयं मम कदाचन ।। ६.९३.२९ ।।


###Slōka 30/ श्लोक ३०###


    कवचं ब्रह्मदत्तं मे यदादित्यसमप्रभम्।
    देवासुरविमर्देषु न भिन्नं वज्रशक्तिभिः ।। ६.९३.३० ।।


###Slōka 31/ श्लोक ३१###


    तेन मामद्य संयुक्तं रथस्थमिह संयुगे।
    प्रतीयात् को ऽद्य मामाजौ साक्षादपि पुरन्दरः ।। ६.९३.३१ ।।


###Slōka 32/ श्लोक ३२###


    यत्तदा ऽभिप्रसन्नेन सशरं कार्मुकं महत्।
    देवासुरविमर्देषु मम दत्तं स्वयम्भुवा ।। ६.९३.३२ ।।


###Slōka 33/ श्लोक ३३###


    अद्य तूर्यशतैर्भीमं धनुरुत्थाप्यतां मम।
    रामलक्ष्मणयोरेव वधाय परमाहवे ।। ६.९३.३३ ।।


###Slōka 34/ श्लोक ३४###


    स पुत्रवधसन्तप्तः शूरः क्रोधवशं गतः।
    समीक्ष्य रावणो बुद्ध्या सीतां हन्तुं व्यवस्यत ।। ६.९३.३४ ।।


###Slōka 35/ श्लोक ३५###


    प्रत्यवेक्ष्य तु ताम्राक्षः सुघोरो घोरदर्शनः।
    दीनो दीनस्वरान् सर्वांस्तानुवाच निशाचरान् ।। ६.९३.३५ ।।


###Slōka 36/ श्लोक ३६###


    मायया मम वत्सेन वञ्चनार्थं वनौकसाम्।
    किञ्चिदेव हतं तत्र सीतेयमिति दर्शितम् ।। ६.९३.३६ ।।


###Slōka 37/ श्लोक ३७###


    तदिदं तथ्यमेवाहं करिष्ये प्रियमात्मनः।
    वैदेहीं नाशयिष्यामि क्षत्रबन्धुमनुव्रताम् ।। ६.९३.३७ ।।


###Slōka 38/ श्लोक ३८###


    इत्येवमुक्त्वा सचिवान् खड्गमाशु परामृशत् ।
    । ६.९३.३८ ।।


###Slōka 39/ श्लोक ३९###


    उद्धृत्य गुणसम्पन्नं विमलाम्बरवर्चसम्।
    निष्पपात स वेगेन सभार्यः सचिवैर्वृतः ।। ६.९३.३९ ।।


###Slōka 40/ श्लोक ४०###


    रावणः पुत्रशोकेन भृशमाकुलचेतनः।
    सङ्क्रुद्धः खड्गमादाय सहसा यत्र मैथिली ।। ६.९३.४० ।।


###Slōka 41/ श्लोक ४१###


    व्रजन्तं राक्षसं प्रेक्ष्य सिंहनादं प्रचुक्रुशुः।
    ऊचुश्चान्योन्यमाश्लिष्य सङ्क्रुद्धं प्रेक्ष्य राक्षसाः ।। ६.९३.४१ ।।


###Slōka 42/ श्लोक ४२###


    अद्यैनं तावुभौ दृष्ट्वा भ्रातरौ प्रव्यथिष्यतः।
    लोकपाला हि चत्वारः क्रुद्धेनानेन निर्जिताः ।। ६.९३.४२ ।।


###Slōka 43/ श्लोक ४३###


    बहवः शत्रवश्चापि संयुगेषु निपातिताः।
    त्रिषु लोकेषु रत्नानि भुङ्क्ते चाहृत्य रावणः ।। ६.९३.४३ ।।


###Slōka 44/ श्लोक ४४###


    विक्रमे च बले चैव नास्त्यस्य सदृशो भुवि ।
    । ६.९३.४४ ।।


###Slōka 45/ श्लोक ४५###


    तेषां सञ्जल्पमानानामशोकवनिकां गताम्।
    अभिदुद्राव वैदेहीं रावणः क्रोधमूर्च्छितः ।। ६.९३.४५ ।।


###Slōka 46/ श्लोक ४६###


    वार्यमाणः सुसङ्क्रुद्धः सुहृद्भिर्हितबुद्धिभिः।
    अभ्यधावत सङ्क्रुद्धः खे ग्रहो रोहिणीमिव ।। ६.९३.४६ ।।


###Slōka 47/ श्लोक ४७###


    मैथिली रक्ष्यमाणा तु राक्षसीभिरनिन्दिता।
    ददर्श राक्षसं क्रुद्धं निस्त्रिंशवरधारिणम् ।। ६.९३.४७ ।।


###Slōka 48/ श्लोक ४८###


    तं निशाम्य सनिस्त्रिंशं व्यथिता जनकात्मजा।
    निवार्यमाणं बहुशः सुहृद्भिरनुवर्तिनम्।सीता दुःखसमाविष्टा विलपन्तीदमब्रवीत् ।। ६.९३.४८ ।।


###Slōka 49/ श्लोक ४९###


    यथा ऽयं मामभिक्रुद्धः समभिद्रवति स्वयम्।
    वधिष्यति सनाथां मामनाथामिव दुर्मतिः ।। ६.९३.४९ ।।


###Slōka 50/ श्लोक ५०###


    बहुशश्चोदयामास भर्तारं मामनुव्रताम्।
    भार्या भव रमस्वेति प्रत्याख्यातो ध्रुवं मया ।। ६.९३.५० ।।


###Slōka 51/ श्लोक ५१###


    सो ऽयं ममानुपस्थाने व्यक्तं नैराश्यमागतः।
    क्रोधमोहसमाविष्टो निहन्तुं मां समुद्यतः ।। ६.९३.५१ ।।


###Slōka 52/ श्लोक ५२###


    अथवा तौ नरव्याघ्रौ भ्रातरौ रामलक्ष्मणौ।
    मन्निमित्तमनार्येण समरे ऽद्य निपातितौ।अहो धिङ्मन्निमित्तो ऽयं विनाशो राजपुत्रयोः ।। ६.९३.५२ ।।


###Slōka 53/ श्लोक ५३###


    अथवा पुत्रशोकेन अहत्वा रामलक्ष्मणौ।
    विधमिष्यति मां रौद्रो राक्षसः पापनिश्चयः ।। ६.९३.५३ ।।


###Slōka 54/ श्लोक ५४###


    हनूमतो ऽपि यद्वाक्यं न कृतं क्षुद्रया मया ।
    । ६.९३.५४ ।।


###Slōka 55/ श्लोक ५५###


    यद्यहं तस्य पृष्ठेन तदा यायामनिन्दिता।
    नाद्यैवमनुशोचेयं भर्तुरङ्कगता सती ।। ६.९३.५५ ।।


###Slōka 56/ श्लोक ५६###


    मन्ये तु हृदयं तस्याः कौसल्यायाः फलिष्यति।
    एकपुत्रा यदा पुत्रं विनष्टं श्रोष्यते युधि ।। ६.९३.५६ ।।


###Slōka 57/ श्लोक ५७###


    सा हि जन्म च बाल्यं च यौवनं च महात्मनः।
    धर्मकार्यानुरूपं च रुदन्ती संस्मरिष्यति ।। ६.९३.५७ ।।


###Slōka 58/ श्लोक ५८###


    निराशा निहते पुत्रे दत्त्वा श्राद्धमचेतना।
    अग्निमारोक्ष्यते नूनमपो वा ऽपि प्रवेक्ष्यति ।। ६.९३.५८ ।।


###Slōka 59/ श्लोक ५९###


    धिगस्तु कुब्जामसतीं मन्थरां पापनिश्चयाम्।
    यन्निमित्तमिदं दुःखं कौसल्या प्रतिपत्स्यते ।। ६.९३.५९ ।।


###Slōka 60/ श्लोक ६०###


    इत्येवं मैथिलीं दृष्ट्वा विलपन्तीं तपस्विनीम्।
    रोहिणीमिव चन्द्रेण विना ग्रहवशं गताम् ।। ६.९३.६० ।।


###Slōka 61/ श्लोक ६१###


    एतस्मिन्नन्तरे तस्य अमात्यो बुद्धिमान् शुचिः।
    सुपार्श्वो नाम मेधावी राक्षसो राक्षसेश्वरम्।निवार्यमाणं सचिवैरिदं वचनमब्रवीत् ।। ६.९३.६१ ।।


###Slōka 62/ श्लोक ६२###


    कथं नाम दशग्रीव साक्षाद्वैश्रवणानुज।
    हन्तुमिच्छसि वैदेहीं क्रोधाद्धर्ममपास्य हि ।। ६.९३.६२ ।।


###Slōka 63/ श्लोक ६३###


    वेदविद्याव्रतस्नातः स्वकर्मनिरतः सदा।
    स्त्रियाः कस्माद्वधं वीर मन्यसे राक्षसेश्वर ।। ६.९३.६३ ।।


###Slōka 64/ श्लोक ६४###


    मैथिलीं रूपसम्पन्नां प्रत्यवेक्षस्व पार्थिव।
    त्वमेव तु सहास्माभी राघवे क्रोधमुत्सृज ।। ६.९३.६४ ।।


###Slōka 65/ श्लोक ६५###


    अभ्युत्थानं त्वमद्यैव कृष्णपक्षचतुर्दशीम्।
    कृत्वा निर्याह्यमावास्यां विजयाय बलैर्वृतः ।। ६.९३.६५ ।।


###Slōka 66/ श्लोक ६६###


    शूरो धीमान् रथी खड्गी रथप्रवरमास्थितः।
    हत्वा दशरथिं रामं भवान् प्राप्स्यति मैथिलीम् ।। ६.९३.६६ ।।


###Slōka 67/ श्लोक ६७###


    स तद्दुरात्मा सुहृदा निवेदितं वचः सुधर्म्यं प्रतिगृह्य रावणः।
    गृहं जगामाथ ततश्च वीर्यवान् पुनः सभां च प्रययौ सुहृद्वृतः ।। ६.९३.६७ ।।


###Slōka 68/ श्लोक ६८###


    इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे त्रिनवतितमः सर्गः ।
    । ९३ ।।


