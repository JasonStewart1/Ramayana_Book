युद्धकाण्डम्
===============================


## Chapter 108  / सर्गः १०८##


###Slōka 1/ श्लोक १###


    स रथं सारथिर्हृष्टः परसैन्यप्रधर्षणम् ।
    गन्धर्वनगराकारं समुच्छ्रितपताकिनम् ।। ६.१०८.१ ।।


###Slōka 2/ श्लोक २###


    युक्तं परमसम्पन्नैर्वाजिभिर्हेममालिभिः ।
    युद्धोपकरणैः पूर्णं पताकाध्वजमालिनम् ।। ६.१०८.२ ।।


###Slōka 3/ श्लोक ३###


    ग्रसन्तमिव चाकाशं नादयन्तं वसुन्धराम् ।
    प्रणाशं परसैन्यानां स्वसैन्यानां प्रहर्षणम् ।रावणस्य रथं क्षिप्रं चोदयामास सारथिः ।। ६.१०८.३ ।।


###Slōka 4/ श्लोक ४###


    तमापतन्तं सहसा स्वनवन्तं महास्वनम् ।
    रथं राक्षसराजस्य नरराजो ददर्श ह ।। ६.१०८.४ ।। ।कृष्णवाजिसमायुक्तं युक्तं रौद्रेण वर्चसा ।तडित्पताकागहनं दर्शितेन्द्रायुधायुधम् ।। ६.१०८.५ ।।


###Slōka 5/ श्लोक ५###


    शरधारा विमुञ्चन्तं धारासारमिवाम्बुदम् ।
    तं दृष्ट्वा मेघसङ्काशमापतन्तं रथं रिपोः ।। ६.१०८.६ ।।


###Slōka 6/ श्लोक ६###


    गिरैर्वज्राभिमृष्टस्य दीर्यतः सदृशस्वनम् ।
    विस्फारयन् वै वेगेन बालचन्द्रनतं धनुः ।। ६.१०८.७ ।।


###Slōka 7/ श्लोक ७###


    उवाच मातलिं रामः सहस्राक्षस्य सारथिम् ।
    । ६.१०८.८ ।।


###Slōka 8/ श्लोक ८###


    मातले पश्य संरब्धमापतन्तं रथं रिपोः ।
    । ६.१०८.९ ।।


###Slōka 9/ श्लोक ९###


    यथा ऽ ऽपसव्यं पतता वेगेन महता पुनः ।
    समरे हन्तुमात्मानं तथा तेन कृता मतिः ।। ६.१०८.१० ।।


###Slōka 10/ श्लोक १०###


    तदप्रमादमातिष्ठन् प्रत्युद्गच्छ रथं रिपोः ।
    विध्वंसयितुमिच्छामि वायुर्मेघमिवोत्थितम् ।। ६.१०८.११ ।।


###Slōka 11/ श्लोक ११###


    अविक्लवमसम्भ्रान्तमव्यग्रहृदयेक्षणम् ।
    रश्मिसञ्चारनियतं प्रचोदय रथं द्रुतम् ।। ६.१०८.१२ ।।


###Slōka 12/ श्लोक १२###


    कामं न त्वं समाधेयः पुरन्दररथोचितः ।
    युयुत्सुरहमेकाग्रः स्मारये त्वां न शिक्षये ।। ६.१०८.१३ ।।


###Slōka 13/ श्लोक १३###


    परितुष्टः स रामस्य तेन वाक्येन मातलिः ।
    प्रचोदयामास रथं सुरसारथिसत्तमः ।। ६.१०८.१४ ।।


###Slōka 14/ श्लोक १४###


    अपसव्यं ततः कुर्वन् रावणस्य महारथम् ।
    चक्रोत्क्षिप्तेन रजसा रावणं व्यवधानयत् ।। ६.१०८.१५ ।।


###Slōka 15/ श्लोक १५###


    ततः क्रुद्धो दशग्रीवस्ताम्रविस्फारितेक्षणः ।
    रथप्रतिमुखं रामं सायकैरवधूनयत् ।। ६.१०८.१६ ।।


###Slōka 16/ श्लोक १६###


    धर्षणामर्षितो रामो धैर्यं रोषेण लम्भयन् ।
    जग्राह सुमहावेगमैन्द्रं युधि शरासनम् ।शरांश्च सुमहातेजाः सूर्यरश्मिसमप्रभान् ।। ६.१०८.१७ ।।


###Slōka 17/ श्लोक १७###


    तदोपोढं महद्युद्धमन्योन्यवधकाङ्क्षिणोः ।
    परस्पराभिमुखयोर्दृप्तयोरिव सिंहयोः ।। ६.१०८.१८ ।।


###Slōka 18/ श्लोक १८###


    ततो देवाः सगन्धर्वाः सिद्धाश्च परमर्षयः ।
    समेयुर्द्वैरथं दृष्टुं रावणक्षयकाङ्क्षिणः ।। ६.१०८.१९ ।।


###Slōka 19/ श्लोक १९###


    समुत्पेतुरथोत्पाता दारुणा रोमहर्षणाः ।
    रावणस्य विनाशाय राघवस्य जयाय च ।। ६.१०८.२० ।।


###Slōka 20/ श्लोक २०###


    ववर्ष रुधिरं देवो रावणस्य रथोपरि ।
    वाता मण्डलिनस्तीक्ष्णा ह्यपसव्यं प्रचक्रमुः ।। ६.१०८.२१ ।।


###Slōka 21/ श्लोक २१###


    महद् गृध्रकुलं चास्य भ्रममाणं नभस्स्थले ।
    येन येन रथो याति तेन तेन प्रधावति ।। ६.१०८.२२ ।।


###Slōka 22/ श्लोक २२###


    सन्ध्यया चावृता लङ्का जपापुष्पनिकाशया ।
    दृश्यते सम्प्रदीप्तेव दिवसे ऽपि वसुन्धरा ।। ६.१०८.२३ ।।


###Slōka 23/ श्लोक २३###


    सनिर्घाता महोल्काश्च सम्प्रचेरुर्महास्वनाः ।
    विषादयंस्ते रक्षांसि रावणस्य तदा ऽहिताः ।। ६.१०८.२४ ।।


###Slōka 24/ श्लोक २४###


    रावणश्च यतस्तत्र सञ्चचाल वसुन्धरा ।
    रक्षसां च प्रहरतां गृहीता इव बाहवः ।। ६.१०८.२५ ।।


###Slōka 25/ श्लोक २५###


    ताम्राः पीताः सिताश्वेताः पतिताः सूर्यरश्मयः ।
    दृश्यन्ते रावणस्याङ्गे पर्वतस्येव धातवः ।। ६.१०८.२६ ।।


###Slōka 26/ श्लोक २६###


    गृध्रैरनुगताश्चास्य वमन्त्यो ज्वलनं मुखैः ।
    प्रणेदुर्मुखमीक्षन्त्यः संरब्धमशिवं शिवाः ।। ६.१०८.२७ ।।


###Slōka 27/ श्लोक २७###


    प्रतिकूलं ववौ वायू रणे पांसून् समाकिरन् ।
    तस्य राक्षसराजस्य कुर्वन् दृष्टिविलोपनम् ।। ६.१०८.२८ ।।


###Slōka 28/ श्लोक २८###


    निपेतुरिन्द्राशनयः सैन्ये चास्य समन्ततः ।
    दुर्विषह्यस्वना घोरा विना जलधरस्वनम् ।। ६.१०८.२९ ।।


###Slōka 29/ श्लोक २९###


    दिशश्च प्रदिशः सर्वा बभूवुस्तिमिरावृताः ।
    पांसुवर्षेण महता दुर्दर्शं च नभो ऽभवत् ।। ६.१०८.३० ।।


###Slōka 30/ श्लोक ३०###


    कुर्वन्त्यः कलहं घोरं शारिकास्तद्रथं प्रति ।
    निपेतुः शतशस्तत्र दारुणं दारुणारुताः ।। ६.१०८.३१ ।।


###Slōka 31/ श्लोक ३१###


    जघनेभ्यः स्फुलिङ्गांश्च नेत्रेभ्यो ऽश्रूणि सन्ततम् ।
    मुमुचुस्तस्य तुरगास्तुल्यमग्निं च वारि च ।। ६.१०८.३२ ।।


###Slōka 32/ श्लोक ३२###


    एवम्प्रकारा बहवः समुत्पाता भयावहाः ।
    रावणस्य विनाशाय दारुणाः सम्प्रजज्ञिरे ।। ६.१०८.३३ ।।


###Slōka 33/ श्लोक ३३###


    रामस्यापि निमित्तानि सौम्यानि च शुभानि च ।
    बभूवुर्जयशंसीनि प्रादुर्भूतानि सर्वशः ।। ६.१०८.३४ ।।


###Slōka 34/ श्लोक ३४###


    निमित्तानि च सौम्यानि राघवः स्वजयाय च ।
    दृष्ट्वा परमसंहृष्टो हतं मेने च रावणम् ।। ६.१०८.३५ ।।


###Slōka 35/ श्लोक ३५###


    ततो निरीक्ष्यात्मगतानि राघवो रणे निमित्तानि निमित्तकोविदः ।
    जगाम हर्षं च परां च निर्वृत्तिं चकार युद्धे ह्यधिकं च विक्रमम् ।। ६.१०८.३६ ।।


###Slōka 36/ श्लोक ३६###


    इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे अष्टोत्तरशततमः सर्गः ।
    । १०८ ।।


