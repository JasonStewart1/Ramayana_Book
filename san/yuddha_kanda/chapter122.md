युद्धकाण्डम्
===============================


## Chapter 122  / सर्गः १२२##


###Slōka 1/ श्लोक १###


    एतच्छ्रुत्वा शुभं वाक्यं राघवेण सुभाषितम् ।
    इदं शुभतरं वाक्यं व्याजहार महेश्वरः ।। ६.१२२.१ ।।


###Slōka 2/ श्लोक २###


    पुष्कराक्ष महाबाहो महावक्षः परन्तप ।
    दिष्ट्या कृतमिदं कर्म त्वया शस्त्रभृतां वर ।। ६.१२२.२ ।।


###Slōka 3/ श्लोक ३###


    दिष्ट्या सर्वस्य लोकस्य प्रवृद्धं दारुणं तमः ।
    अपावृत्तं त्वया सङ्ख्ये राम रावणजं भयम् ।। ६.१२२.३ ।।


###Slōka 4/ श्लोक ४###


    आश्वास्य भरतं दीनं कौसल्यां च यशस्विनीम् ।
    कैकेयीं च सुमित्रां च दृष्ट्वा लक्ष्मणमातरम् ।। ६.१२२.४ ।।


###Slōka 5/ श्लोक ५###


    प्राप्य राज्यमयोध्यायां नन्दयित्वा सुहृज्जनम् ।
    इक्ष्वाकूणां कुले वंशं स्थापयित्वा महाबल ।। ६.१२२.५ ।।


###Slōka 6/ श्लोक ६###


    इष्ट्वा तुरगमेधेन प्राप्य चानुत्तमं यशः ।
    ब्राह्मणेभ्यो धनं दत्त्वा त्रिदिवं गन्तुमर्हसि ।। ६.१२२.६ ।।


###Slōka 7/ श्लोक ७###


    एष राजा विमानस्थः पिता दशरथस्तव ।
    काकुत्स्थ मानुषे लोके गुरुस्तव महायशाः ।। ६.१२२.७ ।।


###Slōka 8/ श्लोक ८###


    इन्द्रलोकं गतः श्रीमांस्त्वया पुत्रेण तारितः ।
    लक्ष्मणेन सह भ्रात्रा त्वमेनमभिवादय ।। ६.१२२.८ ।।


###Slōka 9/ श्लोक ९###


    महादेववचः श्रुत्वा काकुत्स्थः सहलक्ष्मणः ।
    विमानशिखरस्थस्य प्रणाममकरोत् पितुः ।। ६.१२२.९ ।।


###Slōka 10/ श्लोक १०###


    दीप्यमानं स्वया लक्ष्म्या विरजोम्बरधारिणम् ।
    लक्ष्मणेन सह भ्रात्रा ददर्श पितरं विभुः ।। ६.१२२.१० ।।


###Slōka 11/ श्लोक ११###


    हर्षेण महता ऽ ऽविष्टो विमानस्थो महीपतिः ।
    प्राणैः प्रियतरं दृष्ट्वा पुत्रं दशरथस्तदा ।। ६.१२२.११ ।।


###Slōka 12/ श्लोक १२###


    आरोप्याङ्कं महाबाहुर्वरासनगतः प्रभुः ।
    बाहुभ्यां सम्परिष्वज्य ततो वाक्यं समाददे ।। ६.१२२.१२ ।।


###Slōka 13/ श्लोक १३###


    न मे स्वर्गो बहुमतः सम्मानश्च सुरर्षिभिः ।
    त्वया राम विहीनस्य सत्यं प्रतिशृणोमि ते ।। ६.१२२.१३ ।।


###Slōka 14/ श्लोक १४###


    अद्य त्वां निहतामित्रं दृष्ट्वा सम्पूर्णमानसम् ।
    निस्तीर्णवनवासं च प्रीतिरासीत् परा मम ।। ६.१२२.१४ ।।


###Slōka 15/ श्लोक १५###


    कैकेय्या यानि चोक्तानि वाक्यानि वदतां वर ।
    तव प्रवाजनार्थानि स्थितानि हृदये मम ।। ६.१२२.१५ ।।


###Slōka 16/ श्लोक १६###


    त्वां तु दृष्ट्वा कुशलिनं परिष्वज्य सलक्ष्मणम् ।
    अद्य दुःखाद्विमुक्तो ऽस्मि नीहारादिव भास्करः ।। ६.१२२.१६ ।।


###Slōka 17/ श्लोक १७###


    तारितो ऽहं त्वया पुत्र सुपुत्रेण महात्मना ।
    अष्टावक्रेण धर्मात्मा तारितो ब्राह्मणो यथा ।। ६.१२२.१७ ।।


###Slōka 18/ श्लोक १८###


    इदानीं तु विजानामि यथा सौम्य सुरेश्वरैः ।
    वधार्थं रावणस्येदं विहितं पुरुषोत्तम ।। ६.१२२.१८ ।।


###Slōka 19/ श्लोक १९###


    सिद्धार्था खलु कौसल्या या त्वां राम गृहं गतम् ।
    वनान्निवृत्तं संहृष्टा द्रक्ष्यत्यरिनिषूदन ।। ६.१२२.१९ ।।


###Slōka 20/ श्लोक २०###


    सिद्धार्थाः खलु ते राम नरा ये त्वां पुरीं गतम् ।
    जलार्द्रमभिषिक्तं च द्रक्ष्यन्ति वसुधाधिपम् ।। ६.१२२.२० ।।


###Slōka 21/ श्लोक २१###


    अनुरक्तेन बलिना शुचिना धर्मचारिणा ।
    इच्छामि त्वामहं द्रष्टुं भरतेन समागतम् ।। ६.१२२.२१ ।।


###Slōka 22/ श्लोक २२###


    चतुर्दश समाः सौम्य वने निर्यापितास्त्वया ।
    वसता सीतया सार्धं लक्ष्मणेन च धीमता ।। ६.१२२.२२ ।।


###Slōka 23/ श्लोक २३###


    निवृत्तवनवासो ऽसि प्रतिज्ञा सफला कृता ।
    रावणं च रणे हत्वा देवास्ते परितोषिताः ।। ६.१२२.२३ ।।


###Slōka 24/ श्लोक २४###


    कृतं कर्म यशः श्लाध्यं प्राप्तं ते शत्रुसूदन ।
    भ्रातृभिः सह राज्यस्थो दीर्घमायुरवाप्नुहि ।इति ब्रुवाणं राजानं रामः प्राञ्जलिरब्रवीत् ।। ६.१२२.२४ ।।


###Slōka 25/ श्लोक २५###


    कुरु प्रसादं धर्मज्ञ कैकेय्या भरतस्य च ।
    सपुत्रां त्वां त्यजामीति यदुक्ता कैकयी त्वया ।। ६.१२२.२५ ।।


###Slōka 26/ श्लोक २६###


    स शापः केकयीं घोरः सपुत्रां न स्पृशेत् प्रभो ।
    । ६.१२२.२६ ।।


###Slōka 27/ श्लोक २७###


    स तथेति महाराजो राममुक्त्वा कृताञ्जलिम् ।
    लक्ष्मणं च परिष्वज्य पुनर्वाक्यमुवाच ह ।। ६.१२२.२७ ।।


###Slōka 28/ श्लोक २८###


    रामं शुश्रूषता भक्त्या वैदेह्या सह सीतया ।
    कृता मम महाप्रीतिः प्राप्तं धर्मफलं च ते ।। ६.१२२.२८ ।।


###Slōka 29/ श्लोक २९###


    धर्मं प्राप्स्यसि धर्मज्ञ यशश्च विपुलं भुवि ।
    रामे प्रसन्ने स्वर्गं च महिमानं तथैव च ।। ६.१२२.२९ ।।


###Slōka 30/ श्लोक ३०###


    रामं शुश्रूष भद्रं ते सुमित्रानन्दवर्धन ।
    रामः सर्वस्य लोकस्य शुभेष्वभिरतः सदा ।। ६.१२२.३० ।।


###Slōka 31/ श्लोक ३१###


    एते सेन्द्रास्त्रयो लोकाः सिद्धाश्च परमर्षयः ।
    अभिगम्य महात्मानमर्चन्ति पुरुषोत्तमम् ।। ६.१२२.३१ ।।


###Slōka 32/ श्लोक ३२###


    एतत्तदुक्तमव्यक्तमक्षरं ब्रह्मनिर्मितम् ।
    देवानां हृदयं सौम्य गुह्यं रामः परन्तपः ।। ६.१२२.३२ ।।


###Slōka 33/ श्लोक ३३###


    अवाप्तं धर्मचरणं यशश्च विपुलं त्वया ।
    रामं शुश्रूषता भक्त्या वैदेह्या सह सीतया ।। ६.१२२.३३ ।।


###Slōka 34/ श्लोक ३४###


    स तथोक्त्वा महाबाहुर्लक्ष्मणं प्राञ्जलिं स्थितम् ।
    उवाच राजा धर्मात्मा वैदेहीं वचनं शुभम् ।। ६.१२२.३४ ।।


###Slōka 35/ श्लोक ३५###


    कर्तव्यो न तु वैदेहि मन्युस्त्यागमिमं प्रति ।
    रामेम त्वद्विशुद्ध्यर्थं कृतमेतद्धितैषिणा ।। ६.१२२.३५ ।।


###Slōka 36/ श्लोक ३६###


    न त्वं सुभ्रु समाधेया पतिशुश्रूषणं प्रति ।
    अवश्यं तु मया वाच्यमेष ते दैवतं परम् ।। ६.१२२.३६ ।।


###Slōka 37/ श्लोक ३७###


    इति प्रतिसमादिश्य पुत्रौ सीतां तथा स्नुषाम् ।
    इन्द्रलोकं विमानेन ययौ दशरथो ज्वलन् ।। ६.१२२.३७ ।।


###Slōka 38/ श्लोक ३८###


    इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे द्वाविंशत्युत्तरशततमः सर्गः ।
    । १२२ ।।


