युद्धकाण्डम्
===============================


## Chapter 74  / सर्गः ७४##


###Slōka 1/ श्लोक १###


    तयोस्तदा सादितयो रणाग्रे मुमोह सैन्यं हरिपुङ्गवानाम्।
    सुग्रीवनीलाङ्गदजाम्बवन्तो न चापि किञ्चित् प्रतिपेदिरे ते ।। ६.७४.१ ।।


###Slōka 2/ श्लोक २###


    ततो विषण्णं समवेक्ष्य सैन्यं विभीषणो बुद्धिमतां वरिष्ठः।
    उवाच शाखामृगराजवीरानाश्वासयन्नप्रतिमैर्वचोभिः ।। ६.७४.२ ।।


###Slōka 3/ श्लोक ३###


    मा भैष्ट नास्त्यत्र विषादकालो यदार्यपुत्रौ ह्यवशौ विषण्णौ।
    स्वयम्भुवो वाक्यमथोद्वहन्तौ यत् सादिताविन्द्रजिदस्त्रजालैः ।। ६.७४.३ ।।


###Slōka 4/ श्लोक ४###


    तस्मै तु दत्तं परमास्त्रमेतत् स्वयम्भुवा ब्राह्मममोघवेगम्।
    तन्मानयन्तौ युधि राजपुत्रौ निपातितौ को ऽत्र विषादकालः ।। ६.७४.४ ।।


###Slōka 5/ श्लोक ५###


    ब्राह्ममस्त्रं ततो धीमान् मानयित्वा तु मारुतिः।
    विभीषणवचः श्रुत्वा हनुमांस्तमथाब्रवीत् ।। ६.७४.५ ।।


###Slōka 6/ श्लोक ६###


    एतस्मिन्निहते सैन्ये वानराणां तरस्विनाम्।
    यो यो धारयते प्राणांस्तन्तमाश्वासयावहै ।। ६.७४.६ ।।


###Slōka 7/ श्लोक ७###


    तावुभौ युगपद्वीरौ हनुमद्राक्षसोत्तमौ।
    उल्काहस्तौ तदा रात्रौ रणशीर्षे विचेरतुः ।। ६.७४.७ ।।


###Slōka 8/ श्लोक ८###


    भिन्नलाङ्गूलहस्तोरुपादाङ्गुलिशिरोधरैः।
    स्रवद्भिः क्षतजं गात्रैः प्रस्रवद्भिस्ततस्ततः ।। ६.७४.८ ।।


###Slōka 9/ श्लोक ९###


    पतितैः पर्वताकारैर्वानरैरभिसङ्कुलाम्।
    शस्त्रैश्च पतितैर्दीप्तैर्ददृशाते वसुन्धराम् ।। ६.७४.९ ।।


###Slōka 10/ श्लोक १०###


    सुग्रीवमङ्गदं नीलं शरभं गन्धमादनम्।
    गवाक्षं च सुषेणं च वेगदर्शिनमाहुकम् ।। ६.७४.१० ।।


###Slōka 11/ श्लोक ११###


    मैन्दं नलं ज्योतिमुखं द्विविदं पनसं तथा।
    एतांश्चान्यांस्ततो वीरौ ददृशाते हतान् रणे ।। ६.७४.११ ।।


###Slōka 12/ श्लोक १२###


    सप्तषष्टिर्हताः कोट्यो वानराणां तरस्विनाम्।
    अह्नः पञ्चमशेषेणः वल्लभेन स्वयम्भुवः ।। ६.७४.१२ ।।


###Slōka 13/ श्लोक १३###


    सागरौघनिभं भीमं दृष्ट्वा बाणार्दितं बलम्।
    मार्गते जाम्बवन्तं स हनुमान् सविभीषणः ।। ६.७४.१३ ।।


###Slōka 14/ श्लोक १४###


    स्वभावजरया युक्तं वृद्धं शरशतैश्चितम्।
    प्रजापतिसुतं वीरं शाम्यन्तमिव पावकम् ।। ६.७४.१४ ।।


###Slōka 15/ श्लोक १५###


    दृष्ट्वा तमुपसङ्गम्य पौलस्त्यो वाक्यमब्रवीत्।
    कच्चिदार्य शरैस्तीक्ष्णैः प्राणा न ध्वंसितास्तव ।। ६.७४.१५ ।।


###Slōka 16/ श्लोक १६###


    विभीषणवचः श्रुत्वा जाम्बवानृक्षपुङ्गवः।
    कृच्छ्रादभ्युद्गिरन् वाक्यमिदं वचनमब्रवीत् ।। ६.७४.१६ ।।


###Slōka 17/ श्लोक १७###


    नैर्ऋतेन्द्र महावीर्य स्वरेण त्वा ऽभिलक्षये।
    पीड्यमानः शितैर्बाणैर्न त्वां पश्यामि चक्षुषा ।। ६.७४.१७ ।।


###Slōka 18/ श्लोक १८###


    अञ्जना सुप्रजा येन मातरिश्वा च नैर्ऽत।
    हनुमान् वानरश्रेष्ठः प्राणान् धारयते क्वचित् ।। ६.७४.१८ ।।


###Slōka 19/ श्लोक १९###


    श्रुत्वा जाम्बवतो वाक्यमुवाचेदं विभीषणः।
    आर्यपुत्रावतिक्रम्य कस्मात् पृच्छसि मारुतिम् ।। ६.७४.१९ ।।


###Slōka 20/ श्लोक २०###


    नैव राजनि सुग्रीवे नाङ्गदे नापि राघवे।
    आर्य सन्दर्शितः स्नेहो यथा वायुसुते परः ।। ६.७४.२० ।।


###Slōka 21/ श्लोक २१###


    विभीषणवचः श्रुत्वा जाम्बवान् वाक्यमब्रवीत्।
    शृणु नैर्ऋतशार्दूल यस्मात् पृच्छामि मारुतिम् ।। ६.७४.२१ ।।


###Slōka 22/ श्लोक २२###


    तस्मिन् जीवति वीरे तु हतमप्यहतं बलम्।
    हनुमत्युज्झितप्राणे जीवन्तो ऽपि वयं हताः ।। ६.७४.२२ ।।


###Slōka 23/ श्लोक २३###


    धरते मारुतिस्तात मारुतप्रतिमो यदि।
    वैश्वानरसमो वीर्ये जीविताशा ततो भवेत् ।। ६.७४.२३ ।।


###Slōka 24/ श्लोक २४###


    ततो वृद्धमुपागम्य नियमेनाभ्यवादयत्।
    गृह्य जाम्बवतः पादौ हनुमान् मारुतात्मजः ।। ६.७४.२४ ।।


###Slōka 25/ श्लोक २५###


    श्रुत्वा हनुमतो वाक्यं तथापि व्यथितेन्द्रियः।
    पुनर्जातमिवात्मानं मन्यते स्मर्क्षपुङ्गवः ।। ६.७४.२५ ।।


###Slōka 26/ श्लोक २६###


    ततो ऽब्रवीन्महातेजा हनुमन्तं स जाम्बवान् ।
    । ६.७४.२६ ।।


###Slōka 27/ श्लोक २७###


    आगच्छ हरिशार्दूल वानरांस्त्रातुमर्हसि।
    नान्यो विक्रमपर्याप्तस्त्वमेषां परमः सखा ।। ६.७४.२७ ।।


###Slōka 28/ श्लोक २८###


    त्वत्पराक्रमकालो ऽयं नान्यं पश्यामि कञ्चन।
    ऋक्षवानरवीराणामनीकानि प्रहर्षय।विशल्यौ कुरु चाप्येतौ सादितौ रामलक्ष्मणौ ।। ६.७४.२८ ।।


###Slōka 29/ श्लोक २९###


    गत्वा परममध्वानमुपर्युपरि सागरम्।
    हिमवन्तं नगश्रेष्ठं हनुमन् गन्तुमर्हसि ।। ६.७४.२९ ।।


###Slōka 30/ श्लोक ३०###


    ततः काञ्चनमत्युच्चमृषभं पर्वतोत्तमम्।
    कैलासशिखरं चापि द्रक्ष्यस्यरिनिषूदन ।। ६.७४.३० ।।


###Slōka 31/ श्लोक ३१###


    तयोः शिखरयोर्मध्ये प्रदीप्तमतुलप्रभम्।
    सर्वौषधियुतं वीर द्रक्ष्यस्योषधिपर्वतम् ।। ६.७४.३१ ।।


###Slōka 32/ श्लोक ३२###


    तस्य वानरशार्दूल चतस्रो मूर्ध्निसम्भवाः।
    द्रक्ष्यस्योषधयो दीप्ता दीपयन्त्यो दिशो दश ।। ६.७४.३२ ।।


###Slōka 33/ श्लोक ३३###


    मृतसञ्जीवनीं चैव विशल्यकरणीमपि।
    सावर्ण्यकरणीं चैव सन्धानकरणीं तथा ।। ६.७४.३३ ।।


###Slōka 34/ श्लोक ३४###


    ताः सर्वा हनुमन् गृह्य क्षिप्रमागन्तुमर्हसि।
    आश्वासय हरीन् प्राणैर्योज्य गन्धवहात्मज ।। ६.७४.३४ ।।


###Slōka 35/ श्लोक ३५###


    श्रुत्वा जाम्बवतो वाक्यं हनुमान् हरिपुङ्गवः।
    आपूर्यत बलोद्धर्षैस्तोयवेगैरिवार्णवः ।। ६.७४.३५ ।।


###Slōka 36/ श्लोक ३६###


    स पर्वततटाग्रस्थः पीडयन् पर्वतोत्तमम्।
    हनुमान् दृश्यते वीरो द्वितीय इव पर्वतः ।। ६.७४.३६ ।।


###Slōka 37/ श्लोक ३७###


    हरिपादविनिर्भग्नो निषसाद स पर्वतः।
    न शशाक तदा ऽ ऽत्मानं सोढुं भृशनिपीडितः ।। ६.७४.३७ ।।


###Slōka 38/ श्लोक ३८###


    तस्य पेतुर्नगा भूमौ हरिवेगाच्च जज्वलुः।
    शृङ्गाणि च व्यशीर्यन्त पीडितस्य हनूमता ।। ६.७४.३८ ।।


###Slōka 39/ श्लोक ३९###


    तस्मिन् सम्पीड्यमाने तु भग्नद्रुमाशिलातले।
    न शेकुर्वानराः स्थातुं घूर्णमाने नगोत्तमे ।। ६.७४.३९ ।।


###Slōka 40/ श्लोक ४०###


    सा घूर्णितमहाद्वारा प्रभग्नगृहगोपुरा।
    लङ्का त्रासाकुला रात्रौ प्रवृत्तेवाभवत्तदा ।। ६.७४.४० ।।


###Slōka 41/ श्लोक ४१###


    पृथिवीधरसङ्काशो विपीड्य धरणीधरम्।
    पृथिवीं क्षोभयामास सार्णवां मारुतत्मजः ।। ६.७४.४१ ।।


###Slōka 42/ श्लोक ४२###


    आरुरोह तदा तस्माद्धरिर्मलयपर्वतम्।
    मेरुमन्दरसङ्काशं नानाप्रस्रवणाकुलम् ।। ६.७४.४२ ।।


###Slōka 43/ श्लोक ४३###


    नानाद्रुमलताकीर्णं विकासिकमलोत्पलम्।
    सेवितं देवगन्धर्वैः षष्टियोजनमुच्छ्रितम् ।। ६.७४.४३ ।।


###Slōka 44/ श्लोक ४४###


    विद्याधरैर्मुनिगणैरप्सरोभिर्निषेवितम्।
    नानामृगगणाकीर्णं बहुकन्दरशोभितम् ।। ६.७४.४४ ।।


###Slōka 45/ श्लोक ४५###


    सर्वानाकुलयंस्तत्र यक्षगन्धर्वकिन्नरान्।
    हनुमान् मेघसङ्काशो ववृधे मारुतात्मजः ।। ६.७४.४५ ।।


###Slōka 46/ श्लोक ४६###


    पद्भ्यां तु शैलमापीड्य वडवामुखवन्मुखम्।
    विवृत्योग्रं ननादोच्चैस्त्रासयन्निव राक्षसान् ।। ६.७४.४६ ।।


###Slōka 47/ श्लोक ४७###


    तस्य नानद्यमानस्य श्रुत्वा निनदमद्भुतम्।
    लङ्कास्था राक्षसाः सर्वे न शेकुः स्पन्दितुं भयात् ।। ६.७४.४७ ।।


###Slōka 48/ श्लोक ४८###


    नमस्कृत्वा ऽथ रामाय मारुतिर्भीमविक्रमः।
    राघवार्थे परं कर्म समीहतपरन्तपः ।। ६.७४.४८ ।।


###Slōka 49/ श्लोक ४९###


    स पुच्छमुद्यम्य भुजङ्गकल्पं विनम्य पृष्ठं श्रवणे निकुञ्ज्य।
    विवृत्य वक्त्रं वडवामुखाभमापुप्लुवे व्योमनि चण्डवेगः ।। ६.७४.४९ ।।


###Slōka 50/ श्लोक ५०###


    स वृक्षषण्डांस्तरसा जहार शैलान् शिलाः प्राकृतवानरांश्च।
    बाहूरुवेगोद्धतसम्प्रणुन्नास्ते क्षीणवेगाः सलिले निपेतुः ।। ६.७४.५० ।।


###Slōka 51/ श्लोक ५१###


    स


###Slōka 52/ श्लोक ५२###


    तौ प्रसार्योरगभोगकल्पौ भूजौ भुजङ्गारिनिकाशवीर्यः।
    जगाम मेरुं नगराजमग्र्यं दिशः प्रकर्षन्निव वायुसूनुः ।। ६.७४.५१ ।।


###Slōka 53/ श्लोक ५३###


    स सागरं घूर्णितवीचिमालं तदा भृशं भ्रामितसर्वसत्त्वम्।
    समीक्षमाणः सहसा जगाम चक्रं यथा विष्णुकराग्रमुक्तम् ।। ६.७४.५२ ।।


###Slōka 54/ श्लोक ५४###


    स पर्वतान् वृक्षगणान् सरांसि नदीस्तटाकानि पुरोत्तमानि।
    स्फीतान् जनान्तानपि सम्प्रवीक्ष्य जगाम वेगात् पितृतुल्यवेगः ।। ६.७४.५३ ।।


###Slōka 55/ श्लोक ५५###


    आदित्यपथमाश्रित्य जगाम स गतक्लमः।
    हनुमांस्त्वरितो वीरः पितृतुल्यपराक्रमः ।। ६.७४.५४ ।।


###Slōka 56/ श्लोक ५६###


    जवेन महता युक्तो मारुतिर्मारुतो यथा।
    जगाम हरिशार्दूलो दिशः शब्देन पूरयन् ।। ६.७४.५५ ।।


###Slōka 57/ श्लोक ५७###


    स्मरन् जाम्बवतो वाक्यं मारुतिर्वातरंहसा।
    ददर्श सहसा चापि हिमवन्तं महाकपिः ।। ६.७४.५६ ।।


###Slōka 58/ श्लोक ५८###


    नानाप्रस्रवणोपेतं बहुकन्दरनिर्झरम्।
    श्वेताभ्रचयसङ्काशैः शिखरैश्चारुदर्शनैः।शोभितं विविधैर्वृक्षैरगमत् पर्वतोत्तमम् ।। ६.७४.५७ ।।


###Slōka 59/ श्लोक ५९###


    स तं समासाद्य महानगेन्द्रमतिप्रवृद्धोत्तमघोरशृङ्गम्।
    ददर्श पुण्यानि महाश्रमाणि सुरर्षिसङ्घोत्तमसेवितानि ।। ६.७४.५८ ।।


###Slōka 60/ श्लोक ६०###


    स ब्रह्मकोशं रजतालयं च शक्रालयं रुद्रशरप्रमोक्षम्।
    हयाननं ब्रह्मशिरश्च दीप्तं ददर्श वैवस्वतकिङ्करांश्च ।। ६.७४.५९ ।।


###Slōka 61/ श्लोक ६१###


    वज्रालयं वैश्रवणालयं च सूर्यप्रभं सूर्यनिबन्धनं च।
    ब्रह्मासनं शङ्करकार्मुकं च ददर्श नाभिं च वसुन्धरायाः ।। ६.७४.६० ।।


###Slōka 62/ श्लोक ६२###


    कैलासमग्र्यं हिमवच्छिलां च तथर्षभं काञ्चनशैलमग्र्यम्।
    सन्दीप्तसर्वौषधिसम्प्रदीप्तं ददर्श सर्वौषधिपर्वतेन्द्रम् ।। ६.७४.६१ ।।


###Slōka 63/ श्लोक ६३###


    स तं समीक्ष्यानलरश्मिदीप्तं विसिष्मिये वासवदूतसूनुः।
    आवृत्य तं चौषधिपर्वतेन्द्रं तत्रौषधीनां विचयञ्चकार ।। ६.७४.६२ ।।


###Slōka 64/ श्लोक ६४###


    स योजनसहस्राणि समतीत्य महाकपिः।
    दिव्यौषधिधरं शैलं व्यचरन्मारुतात्मजः ।। ६.७४.६३ ।।


###Slōka 65/ श्लोक ६५###


    महौषध्यस्ततः सर्वास्तस्मिन् पर्वतसत्तमे।
    विज्ञायार्थिनमायान्तं ततो जग्मुरदर्शनम् ।। ६.७४.६४ ।।


###Slōka 66/ श्लोक ६६###


    स ता महात्मा हनुमानपश्यन् चुकोप कोपाच्च भृशं ननाद।
    अमृष्यमाणो ऽग्निनिकाशचक्षुर्महीधरेन्द्रं तमुवाच वाक्यम् ।। ६.७४.६५ ।।


###Slōka 67/ श्लोक ६७###


    किमेतदेवं सुविनिश्चितं ते यद्राघवे नासि कृतानुकम्पः।
    पश्याद्य मद्बाहुबलाभिभूतो विकीर्णमात्मानमथो नगेन्द्र ।। ६.७४.६६ ।।


###Slōka 68/ श्लोक ६८###


    स तस्य शृङ्गं सनगं सनागं सकाञ्चनं धातुसहस्रजुष्टम्।
    विकीर्णकूटज्वलिताग्रसानुं प्रगृह्य वेगात् सहसोन्ममाथ ।। ६.७४.६७ ।।


###Slōka 69/ श्लोक ६९###


    स तं समुत्पाट्य खमुत्पपात वित्रास्य लोकान् ससुरासुरेन्द्रान्।
    संस्तूयमानः खचरैरनेकैर्जगाम वैगाद् गरुडोग्रवेगः ।। ६.७४.६८ ।।


###Slōka 70/ श्लोक ७०###


    स भास्कराध्वानमनुप्रपन्नस्तं भास्कराभं शिखरं प्रगृह्य।
    बभौ तदा भास्करसन्निकाशो रवेः समीपे प्रतिभास्कराभः ।। ६.७४.६९ ।।


###Slōka 71/ श्लोक ७१###


    स तेन शैलेन भृशं रराज शैलोपमो गन्धवहात्मजस्तु।
    सहस्रधारेण सपावकेन चक्रेण खे विष्णुरिवार्पितेन ।। ६.७४.७० ।।


###Slōka 72/ श्लोक ७२###


    तं वानराः प्रेक्ष्य विनेदुरुच्चैः स तानपि प्रेक्ष्य मुदा ननाद।
    तेषां समुद्घुष्टरवं निशम्य लङ्कालया भीमतरं विनेदुः ।। ६.७४.७१ ।।


###Slōka 73/ श्लोक ७३###


    ततो महात्मा निपपात तस्मिन् शैलोत्तमे वानरसैन्यमध्ये।
    हर्युत्तमेभ्यः शिरसा ऽभिवाद्य विभीषणं तत्र स सस्वजे च ।। ६.७४.७२ ।।


###Slōka 74/ श्लोक ७४###


    तावप्युभौ मानुषराजपुत्रौ तं गन्धमाघ्राय महौषधीनाम्।
    बभूवतुस्तत्र तदा विशल्यावुत्तस्थुरन्ये च हरिप्रवीराः ।। ६.७४.७३ ।।


###Slōka 75/ श्लोक ७५###


    सर्वे विशल्या विरुजः क्षणेन हरिप्रवीरा निहताश्च ये स्युः।
    गन्धेन तासां प्रवरौषधीनां सुप्ता निशान्तेष्विव सम्प्रबुद्धाः ।। ६.७४.७४ ।।


###Slōka 76/ श्लोक ७६###


    यदाप्रभृति लङ्कायां युद्ध्यन्ते कपिराक्षसाः।
    तदाप्रभृति मानार्थमाज्ञया रावणस्य च ।। ६.७४.७५ ।।


###Slōka 77/ श्लोक ७७###


    ये हन्यन्ते रणे तत्र राक्षसाः कपिकुञ्जरैः।
    हता हतास्तु क्षिप्यन्ते सर्व एव तु सागरे ।। ६.७४.७६ ।।


###Slōka 78/ श्लोक ७८###


    ततो हरिर्गन्धवहात्मजस्तु तमोषधीशैलमुदग्रवीर्यः।
    निनाय वेगाद्धिमवन्तमेव पुनश्च रामेण समाजगाम ।। ६.७४.७७ ।।


###Slōka 79/ श्लोक ७९###


    इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे चतुस्सप्ततितमः सर्गः ।
    । ७४ ।।


