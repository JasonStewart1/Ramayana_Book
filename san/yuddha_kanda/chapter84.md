युद्धकाण्डम्
===============================


## Chapter 84  / सर्गः ८४##


###Slōka 1/ श्लोक १###


    राममाश्वासयाने तु लक्ष्मणे भ्रातृवत्सले।
    निक्षिप्य गुल्मान् स्वस्थाने तत्रागच्छद्विभीषणः ।। ६.८४.१ ।।


###Slōka 2/ श्लोक २###


    नानाप्रहरणैर्वीरैश्चतुर्भिः सचिवैर्वृतः।
    नीलाञ्जनचयाकारैर्मातङ्गैरिव यूथपः ।। ६.८४.२ ।।


###Slōka 3/ श्लोक ३###


    सो ऽभिगम्य महात्मानं राघवं शोकलालसम्।
    वानरांश्चैव ददृशे बाष्पपर्याकुलेक्षणान् ।। ६.८४.३ ।।


###Slōka 4/ श्लोक ४###


    राघवं च महात्मानमिक्ष्वाकुकुलनन्दनम्।
    ददर्श मोहमापन्नं लक्ष्मणस्याङ्कमाश्रितम् ।। ६.८४.४ ।।


###Slōka 5/ श्लोक ५###


    व्रीडितं शोकसन्तप्तं दृष्ट्वा रामं विभीषणः।
    अन्तर्दुःखेन दीनात्मा किमेतदिति सो ऽब्रवीत् ।। ६.८४.५ ।।


###Slōka 6/ श्लोक ६###


    विभीषणमुखं दृष्ट्वा सुग्रीवं तांश्च वानरान्।
    लक्ष्मणोवाच मन्दार्थमिदं बाष्पपरिप्लुतः ।। ६.८४.६ ।।


###Slōka 7/ श्लोक ७###


    हतामिन्द्रजिता सीतामिह श्रुत्वैव राघवः।
    हनुमद्वचनात् सौम्य ततो मोहमुपागतः ।। ६.८४.७ ।।


###Slōka 8/ श्लोक ८###


    कथयन्तं तु सौमित्रिं सन्निवार्य विभीषणः ।
    । ६.८४.८ ।।


###Slōka 9/ श्लोक ९###


    मनुजेन्द्रार्तरूपेण यदुक्तं च हनूमता।
    तदयुक्तमहं मन्ये सागरस्येव शोषणम् ।। ६.८४.९ ।।


###Slōka 10/ श्लोक १०###


    अभिप्रायं तु जानामि रावणस्य दुरात्मनः।
    सीतां प्रति महाबाहो न च घातं करिष्यति ।। ६.८४.१० ।।


###Slōka 11/ श्लोक ११###


    याच्यमानस्तु बहुशो मया हितचिकीर्षुणा।
    वैदेहीमुत्सृजस्वेति न च तत् कृतवान् वचः ।। ६.८४.११ ।।


###Slōka 12/ श्लोक १२###


    नैव साम्ना न दानेन न भेदेन कुतो युधा।
    सा द्रुष्टुमपि शक्येत नैव चान्येन केनचित् ।। ६.८४.१२ ।।


###Slōka 13/ श्लोक १३###


    वानरान् मोहयित्वा तु प्रतियातः स राक्षसः।
    चैत्यं निकुम्भिलां नाम यत्र होमं करिष्यति ।। ६.८४.१३ ।।


###Slōka 14/ श्लोक १४###


    हुतवानुपयातो हि देवैरपि सवासवैः।
    दुराधर्षो भवत्येव सङ्ग्रामे रावणात्मजः ।। ६.८४.१४ ।।


###Slōka 15/ श्लोक १५###


    तेन मोहयता नूनमेषा माया प्रयोजिता।
    विघ्नमन्विच्छता तत्र वानराणां पराक्रमे ।। ६.८४.१५ ।।


###Slōka 16/ श्लोक १६###


    ससैन्यास्तत्र गच्छामो यावत्तन्न समाप्यते।
    त्यजेमं नरशार्दूल मिथ्यासन्तापमागतम्।सीदते हि बलं सर्वं दृष्ट्वा त्वां शोककर्शितम् ।। ६.८४.१६ ।।


###Slōka 17/ श्लोक १७###


    इह त्वं स्वस्थहृदयस्तिष्ठ सत्त्वसमुच्छ्रितः।
    लक्ष्मणं प्रेषयास्माभिः सह सैन्यानुकर्षिभिः ।। ६.८४.१७ ।।


###Slōka 18/ श्लोक १८###


    एष तं नरशार्दूलो रावणिं निशितैः शरैः।
    त्याजयिष्यति तत् कर्म ततो वध्यो भविष्यति ।। ६.८४.१८ ।।


###Slōka 19/ श्लोक १९###


    तस्यैते निशितास्तीक्ष्णाः पत्रिपत्राङ्गवाजिनः।
    पतत्रिण इवासौम्याः शराः पास्यन्ति शोणितम् ।। ६.८४.१९ ।।


###Slōka 20/ श्लोक २०###


    तं सन्दिश महावाहो लक्ष्मणं शुभलक्षणम्।
    राक्षसस्य विनाशाय वज्रं वज्रधरो यथा ।। ६.८४.२० ।।


###Slōka 21/ श्लोक २१###


    मनुजवर न कालविप्रकर्षो रिपुनिधनं प्रति यत् क्षमो ऽद्य कर्तुम्।
    त्वमति सृज रिपोर्वधाय वाणीममररिपोर्मथने यथा महेन्द्रः ।। ६.८४.२१ ।।


###Slōka 22/ श्लोक २२###


    समाप्तकर्मा हि स राक्षसाधिपो भवत्यदृस्यः समरे सुरासुरैः।
    युयुत्सता तेन समाप्तकर्मणा भवेत् सुराणामपि संशयो महान् ।। ६.८४.२२ ।।


###Slōka 23/ श्लोक २३###


    इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे चतुरशीतितमः सर्गः ।
    । ८४ ।।


