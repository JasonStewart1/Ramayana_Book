युद्धकाण्डम्
===============================


## Chapter 60  / सर्गः ६०##


###Slōka 1/ श्लोक १###


    स प्रविश्य पुरीं लङ्कां रामबाणभयार्दितः ।
    भग्नदर्पस्तदा राजा बभूव व्यथितेन्द्रियः ।। ६.६०.१ ।।।।


###Slōka 2/ श्लोक २###


    मातङ्ग इव सिंहेन गरुडेनेव पन्नगः ।
    अभिभूतो ऽभवद्राजा राघवेण महात्मना ।। ६.६०.२ ।।।।


###Slōka 3/ श्लोक ३###


    ब्रह्मदण्डप्रकाशानां विद्युत्सदृशवर्चसाम् ।
    स्मरन् राघवबाणानां विव्यथे राक्षसेश्वरः ।। ६.६०.३ ।।।।


###Slōka 4/ श्लोक ४###


    स काञ्चनमयं दिव्यमाश्रित्य परमासनम् ।
    विप्रेक्षमाणो रक्षांसि रावणो वाक्यमब्रवीत् ।। ६.६०.४ ।।।।


###Slōka 5/ श्लोक ५###


    सर्वं तत् खलु मे मोघं यत्तप्तं परमं तपः ।
    यत् समानो महेन्द्रेण मानुषेणास्मि निर्जितः ।। ६.६०.५ ।।।।


###Slōka 6/ श्लोक ६###


    इदं तद्ब्रह्मणो घोरं वाक्यं मामभ्युपस्थितम् ।
    मानुषेभ्यो विजानीहि भयं त्वमिति तत्तथा ।। ६.६०.६ ।।।।


###Slōka 7/ श्लोक ७###


    देवदानवगन्धर्वैर्यक्षराक्षसपन्नगैः ।
    अवध्यत्वं मया प्राप्तं मानुषेभ्यो न याचितम् ।। ६.६०.७ ।।।।


###Slōka 8/ श्लोक ८###


    विदितं मानुषं मन्ये रामं दशरथात्मजम् ।
    इक्ष्वाकुकुलनाथेन अनरण्येन यत्पुरा ।। ६.६०.८ ।।।।


###Slōka 9/ श्लोक ९###


    उत्पत्स्यते हि मद्वंशे पुरुषो राक्षसाधम ।
    यस्त्वां सपुत्रं सामात्यं सबलं साश्वसारथिम् ।निहनिष्यति सङ्ग्रामे त्वां कुलाधम दुर्मते ।। ६.६०.९ ।।।।


###Slōka 10/ श्लोक १०###


    शप्तो ऽहं वेदवत्या च यदा सा धर्षिता पुरा ।
    सेयं सीता महाभागा जाता जनकनन्दिनी ।। ६.६०.१० ।।।।


###Slōka 11/ श्लोक ११###


    उमा नन्दीश्वरश्चापि रम्भा वरुणकन्यका ।
    यथोक्तास्तपसा प्राप्तं न मिथ्या ऋषिभाषितम् ।। ६.६०.११ ।।।।


###Slōka 12/ श्लोक १२###


    एतदेवाभ्युपागम्य यत्नं कर्तुमिहार्हथ ।
    राक्षसाश्चापि तिष्ठन्तु चर्यागोपुरमूर्द्धसु ।। ६.६०.१२ ।।।।


###Slōka 13/ श्लोक १३###


    स चाप्रतिमगाम्भीरो देवदानवदर्पहा ।
    ब्रह्मशापाभिभूतस्तु कुम्भकर्णो विबोध्यताम् ।। ६.६०.१३ ।।।।


###Slōka 14/ श्लोक १४###


    स पराजितमात्मानं प्रहस्तं च निषूदितम् ।
    ज्ञात्वा रक्षोबलं भीममादिदेश महाबलः ।। ६.६०.१४ ।।।।


###Slōka 15/ श्लोक १५###


    द्वारेषु यत्नः क्रियतां प्राकारश्चाधिरुह्यताम् ।
    निद्रावशसमाविष्टः कुम्भकर्णो विबोध्यताम् ।। ६.६०.१५ ।।।।


###Slōka 16/ श्लोक १६###


    सुखं स्वपिति निश्चिन्तः कालोपहतचेतनः ।
    नव षट् सप्त चाष्टौ च मासान् स्वपिति राक्षसः ।। ६.६०.१६ ।।।।


###Slōka 17/ श्लोक १७###


    मन्त्रयित्वा प्रसुप्तो ऽयमितस्तु नवमे ऽहनि ।
    तं तु बोधयत क्षिप्रं कुम्भकर्णं महाबलम् ।। ६.६०.१७ ।।।।


###Slōka 18/ श्लोक १८###


    स तु सङ्ख्ये महाबाहुः ककुदः सर्वरक्षसाम् ।
    वानरान् राजपुत्रौ च क्षिप्रमेव वधिष्यति ।। ६.६०.१८ ।।।।


###Slōka 19/ श्लोक १९###


    एष केतुः परः सङ्ख्ये मुख्यो वै सर्वरक्षसाम् ।
    कुम्भकर्णः सदा शेते मूढो ग्राम्यसुखे रतः ।। ६.६०.१९ ।।।।


###Slōka 20/ श्लोक २०###


    रामेण हि निरस्तस्य सङ्ग्रामे ऽस्मिन् सुदारुणे ।
    भविष्यति न मे शोकः कुम्भकर्णे विबोधिते ।। ६.६०.२० ।।।।


###Slōka 21/ श्लोक २१###


    किं करिष्याम्यहं तेन शक्रतुल्यबलेन हि ।
    ईद्दशे व्यसने प्राप्ते यो न साह्याय कल्पते ।। ६.६०.२१ ।।।।


###Slōka 22/ श्लोक २२###


    ते तु तद्वचनं श्रुत्वा राक्षसेन्द्रस्य राक्षसाः ।
    जग्मुः परमसम्भ्रान्ताः कुम्भकर्णनिवेशनम् ।। ६.६०.२२ ।।।।


###Slōka 23/ श्लोक २३###


    ते रावणसमादिष्टा मांसशोणितभोजनाः ।
    गन्धमाल्यांस्तथा भक्ष्यानादाय सहसा ययुः ।। ६.६०.२३ ।।।।


###Slōka 24/ श्लोक २४###


    तां प्रविश्य महाद्वारां सर्वतो योजनायताम् ।
    कुम्भकर्णगुहां रम्यां सर्वगन्धप्रवाहिनीम् ।। ६.६०.२४ ।।।।


###Slōka 25/ श्लोक २५###


    कुम्भकर्णस्य निश्वासादवधूता महाबलाः ।
    प्रतिष्ठमानाः कृच्छ्रेण यत्नात् प्रविविशुर्गुहाम् ।। ६.६०.२५ ।।।।


###Slōka 26/ श्लोक २६###


    तां प्रविश्य गुहां रम्यां शुभां काञ्चनकुट्टिमाम् ।
    ददृशुर्नैर्ऋतव्याघ्रं शयानं भीमदर्शनम् ।। ६.६०.२६ ।।।।


###Slōka 27/ श्लोक २७###


    ते तु तं विकृतं सुप्तं विकीर्णमिव पर्वतम् ।
    कुम्भकर्णं महानिद्रं सहिताः प्रत्यबोधयन् ।। ६.६०.२७ ।।।।


###Slōka 28/ श्लोक २८###


    ऊर्ध्वरोमाञ्चिततनुं श्वसन्तमिव पन्नगम् ।
    त्रासयन्तं महाश्वासैः शयानं भीमदर्शनम् ।। ६.६०.२८ ।।।।


###Slōka 29/ श्लोक २९###


    भीमनासापुटं तं तु पातालविपुलाननम् ।
    शय्यायां न्यस्तसर्वाङ्गं मेदोरुधिरगन्धिनम् ।। ६.६०.२९ ।।।।


###Slōka 30/ श्लोक ३०###


    काञ्चनाङ्गदनद्धाङ्गं किरीटिनमरिन्दमम् ।
    ददृशुर्नैर्ऋतव्याघ्रं कुम्भकर्णं महाबलम् ।। ६.६०.३० ।।।।


###Slōka 31/ श्लोक ३१###


    ततश्चक्रुर्महात्मानः कुम्भकर्णाग्रतस्तदा ।
    मांसानां मेरुसङ्काशं राशिं परमतर्पणम् ।। ६.६०.३१ ।।।।


###Slōka 32/ श्लोक ३२###


    मृगाणां महिषाणां च वराहाणां च सञ्चयान् ।
    चकुर्नैर्ऋतशार्दूला राशिमन्नस्य चाद्भुतम् ।। ६.६०.३२ ।।।।


###Slōka 33/ श्लोक ३३###


    ततः शोणितकुम्भांश्च मद्यानि विविधानि च ।
    । ६.६०.३३ ।।।।


###Slōka 34/ श्लोक ३४###


    पुरस्तात् कुम्भकर्णस्य चकुस्त्रिदशशत्रवः ।
    लिलिपुश्च परार्ध्येन चन्दनेन परन्तपम् ।। ६.६०.३४ ।।।।


###Slōka 35/ श्लोक ३५###


    दिव्यैराच्छादयामासुर्माल्यैर्गन्धैः सुगन्धिभिः ।
    धूपं सुगन्धं ससृजुस्तुष्टुवुश्च परन्तपम् ।। ६.६०.३५ ।।।।


###Slōka 36/ श्लोक ३६###


    जलदा इव चोन्नेदुर्यातुधानास्ततस्ततः ।
    शङ्खानापूरयामासुः शशाङ्कसदृशप्रभान् ।तुमुलं युगपच्चापि विनेदुश्चाप्यमर्षिताः ।। ६.६०.३६ ।।।।


###Slōka 37/ श्लोक ३७###


    नेदुरास्फोटयामासुश्चिक्षिपुस्ते निशाचराः ।
    कुम्भकर्णविबोधार्थं चक्रुस्ते विपुलं स्वनम् ।। ६.६०.३७ ।।।।


###Slōka 38/ श्लोक ३८###


    सशङ्खभेरीपणवप्रणादमास्फोटितक्ष्वेलितसिंहनादम् ।
    दिशो द्रवन्तस्त्रिदिवं किरन्तः श्रुत्वा विहङ्गाः सहसा निपेतुः ।। ६.६०.३८ ।।।।


###Slōka 39/ श्लोक ३९###


    यदा भृशार्तैर्निनदैर्महात्मा न कुम्भकर्णो बुबुधे प्रसुप्तः ।
    ततो मुसुण्ठीर्मुसलानि सर्वे रक्षोगणास्ते जगृहुर्गदाश्च ।। ६.६०.३९ ।।।।


###Slōka 40/ श्लोक ४०###


    तं शैलशृङ्गैर्मुसलैर्गदाभिर्वृक्षैस्तलैर्मुद्गरमुष्टिभिश्च ।
    सुखप्रसुप्तं भुवि कुम्भकर्णं रक्षांस्युदग्राणि तदा निजघ्नुः ।। ६.६०.४० ।।।।


###Slōka 41/ श्लोक ४१###


    तस्य निःश्वासवातेन कुम्भकर्णस्य रक्षसः ।
    राक्षसा बलवन्तो ऽपि स्थातुं नाशक्नुवन् पुरः ।। ६.६०.४१ ।।।।


###Slōka 42/ श्लोक ४२###


    ततः परिहिता गाढं राक्षसा भीमविक्रमाः ।
    । ६.६०.४२ ।।।।


###Slōka 43/ श्लोक ४३###


    मृदङ्गपणवान् भेरीः शङ्खकुम्भगणांस्तदा ।
    दशराक्षससाहस्रा युगपत् पर्यवादयन् ।। ६.६०.४३ ।।।।


###Slōka 44/ श्लोक ४४###


    नीलाञ्जनचयाकारास्ते तु तं प्रत्यबोधयन् ।
    अभिघ्नन्तो नदन्तश्च नैव संविविदे तु सः ।। ६.६०.४४ ।।।।


###Slōka 45/ श्लोक ४५###


    यदा चैनं न शेकुस्ते प्रतिबोधयितुं तदा ।
    ततो गुरुतरं यत्नं दारुणं समुपाक्रमन् ।। ६.६०.४५ ।।।।


###Slōka 46/ श्लोक ४६###


    अश्वानुष्ट्रान् खरान्नागान् जघ्नुर्दण्डकशाङ्कुशैः ।
    भेरीशङ्खमृदङ्गांश्च सर्वप्राणैरवादयन् ।। ६.६०.४६ ।।।।


###Slōka 47/ श्लोक ४७###


    निजघ्नुश्चास्य गात्राणि महाकाष्ठकटङ्करैः ।
    मुद्गरैर्मुसलैश्चैव सर्वप्राणसमुद्यतैः ।। ६.६०.४७ ।।।।


###Slōka 48/ श्लोक ४८###


    तेन शब्देन महता लङ्का समभिपूरिता ।
    सपर्वतवना सर्वा सो ऽपि नैव प्रबुध्यते ।। ६.६०.४८ ।।।।


###Slōka 49/ श्लोक ४९###


    ततः सहस्रं भेरीणां युगपत् समहन्यत ।
    मृष्टकाञ्चनकोणानामासक्तानां समन्ततः ।। ६.६०.४९ ।।।।


###Slōka 50/ श्लोक ५०###


    एवमप्यतिनिद्रस्तु यदा नैव प्रबुध्यते ।
    शापस्य वशमापन्नस्ततः क्रुद्धा निशाचराः ।महाक्रोधसमाविष्टाः सर्वे भीमपराक्रमाः ।। ६.६०.५० ।।।।


###Slōka 51/ श्लोक ५१###


    तद्रक्षो बोधयिष्यन्तश्चक्रुरन्ये पराक्रमम् ।
    । ६.६०.५१ ।।।।


###Slōka 52/ श्लोक ५२###


    स्ततः क्रुद्धा निशाचराः ।
    अन्ये भेरीः समाजघ्नुरन्ये चक्रुर्महास्वनम् ।केशानन्ये प्रलुलुपुः कर्णावन्ये दशन्ति च ।। ६.६०.५२ ।।।।


###Slōka 53/ श्लोक ५३###


    उदकुम्भशतान्यन्ये समसिञ्चन्त कर्णयोः ।
    न कुम्भकर्णः पस्पन्दे महानिद्रावशं गतः ।। ६.६०.५३ ।।।।


###Slōka 54/ श्लोक ५४###


    अन्ये च बलिनस्तस्य कूटमुद्गरपाणयः ।
    मूर्ध्नि वक्षसि गात्रेषु पातयन् कूटमुद्गरान् ।। ६.६०.५४ ।।।।


###Slōka 55/ श्लोक ५५###


    रज्जुबन्धनबद्धाभिः शतघ्नीभिश्च सर्वतः ।
    वध्यमानो महाकायो न प्राबुध्यत राक्षसः ।। ६.६०.५५ ।।।।


###Slōka 56/ श्लोक ५६###


    वारणानां सहस्रं तु शरीरे ऽस्य प्रधावितम् ।
    कुम्भकर्णस्ततो बुद्धः स्पर्शं परमबुध्यत ।। ६.६०.५६ ।।।।


###Slōka 57/ श्लोक ५७###


    स पात्यमानैर्गिरिशृङ्गवृक्षैरचिन्तयंस्तान् विपुलान् प्रहारान् ।
    निद्राक्षयात् क्षुद्भयपीडितश्च विजृम्भमाणः सहसोत्पपात ।। ६.६०.५७ ।।।।


###Slōka 58/ श्लोक ५८###


    स नागभोगाचलशृङ्गकल्पौ विक्षिप्य बाहू गिरिशृङ्गसारौ ।
    विवृत्य वक्त्रं वडवामुखाभं निशाचरो ऽसौ विकृतं जजृम्भे ।। ६.६०.५८ ।।।।


###Slōka 59/ श्लोक ५९###


    तस्य जाजृम्भमाणस्य वक्त्रं पातालसन्निभम् ।
    ददृशे मेरुशृङ्गाग्रे दिवाकर इवोदितः ।। ६.६०.५९ ।।।।


###Slōka 60/ श्लोक ६०###


    स जृम्भमाणो ऽतिबलः प्रतिबुद्धो निशाचरः ।
    निःश्वासश्चास्य सञ्जज्ञे पर्वतादिव मारुतः ।। ६.६०.६० ।।।।


###Slōka 61/ श्लोक ६१###


    रूपमुत्तिष्ठतस्तस्य कुम्भकर्णस्य तद्बभौ ।
    तपान्ते सबलाकस्य मेघस्येव विवर्षतः ।। ६.६०.६१ ।।।।


###Slōka 62/ श्लोक ६२###


    तस्य दीप्ताग्निसदृशे विद्युत्सदृशवर्चसी ।
    ददृशाते महानेत्रे दीप्ताविव महाग्रहौ ।। ६.६०.६२ ।।।।


###Slōka 63/ श्लोक ६३###


    ततस्त्वदर्शयन् सर्वान् भक्ष्यांश्च विविधान् बहून् ।
    वराहान् महिषांश्चैव स बभक्ष महाबलः ।। ६.६०.६३ ।।।।


###Slōka 64/ श्लोक ६४###


    अदन् बुभुक्षितो मांसं शोणितं तृषितः पिबन् ।
    मेदःकुम्भांश्च मद्यं च पपौ शक्ररिपुस्तदा ।। ६.६०.६४ ।।।।


###Slōka 65/ श्लोक ६५###


    ततस्तृप्त इति ज्ञात्वा समुत्पेतुर्निशाचराः ।
    शिरोभिश्च प्रणम्यैनं सर्वतः पर्यवारयन् ।। ६.६०.६५ ।।।।


###Slōka 66/ श्लोक ६६###


    निद्राविश ऽदनेत्रस्तु कलुषीकृतलोचनः ।
    चारयन् सर्वतो दृष्टिं तान् ददर्श निशाचरान् ।। ६.६०.६६ ।।।।


###Slōka 67/ श्लोक ६७###


    स सर्वान् सान्त्वयामास नैर्ऋतान्नैर्ऋतर्षभः ।
    बोधनाद् विस्मितश्चापि राक्षसानिदमब्रवीत् ।। ६.६०.६७ ।।।।


###Slōka 68/ श्लोक ६८###


    किमर्थमहमादृत्य भवद्भिः प्रतिबोधितः ।
    कच्चित् सुकुशलं राज्ञो भयवानेष वा न किम् ।। ६.६०.६८ ।।।।


###Slōka 69/ श्लोक ६९###


    अथवा ध्रुवमन्येभ्यो भयं परमुपस्थितम् ।
    यदर्थमेवं त्वरितैर्भवद्भिः प्रतिबोधितः ।। ६.६०.६९ ।।।।


###Slōka 70/ श्लोक ७०###


    अद्य राक्षसराजस्य भयमुत्पाटयाम्यहम् ।
    पातयिष्ये महेन्द्रं वा शातयिष्ये तथा ऽनलम् ।। ६.६०.७० ।।।।


###Slōka 71/ श्लोक ७१###


    न ह्यल्पकारणे सुप्तं बोधयिष्यति मां गुरुः ।
    तदाख्यातार्थतत्त्वेन मत्प्रबोधनकारणम् ।। ६.६०.७१ ।।।।


###Slōka 72/ श्लोक ७२###


    एवं ब्रुवाणं संरब्धं कुम्भकर्णं महाबलम् ।
    यूपाक्षः सचिवो राज्ञः कृताञ्जलिरुवाच ह ।। ६.६०.७२ ।।।।


###Slōka 73/ श्लोक ७३###


    न नो दैवकृतं किञ्चिद्भयमस्ति कदाचन ।
    मानुषान्नो भयं राजंस्तुमुलं सम्प्रबाधते ।। ६.६०.७३ ।।।।


###Slōka 74/ श्लोक ७४###


    न दैत्यदानवेभ्यो वा भयमस्ति हि तादृशम् ।
    यादृशं मानुषं राजन् भयमस्मानुपस्थितम् ।। ६.६०.७४ ।।।।


###Slōka 75/ श्लोक ७५###


    वानरैः पर्वताकारैर्लङ्केयं परिवारिता ।
    सीताहरणसन्तप्ताद्रामान्नस्तुमुलं भयम् ।। ६.६०.७५ ।।।।


###Slōka 76/ श्लोक ७६###


    एकेन वानरेणेयं पूर्वं दग्धा महापुरी ।
    कुमारो निहतश्चाक्षः सानुयात्रः सकुञ्जरः ।। ६.६०.७६ ।।।।


###Slōka 77/ श्लोक ७७###


    स्वयं रक्षोधिपश्चापि पौलस्त्यो देवकण्टकः ।
    मृतेति संयुगे मुक्तो रामेणादित्यतेजसा ।। ६.६०.७७ ।।।।


###Slōka 78/ श्लोक ७८###


    यन्न दैवैः कृतो राजा नापि दैत्यैर्न दानवैः ।
    कृतः स इह रामेण विमुक्तः प्राणसंशयात् ।। ६.६०.७८ ।।।।


###Slōka 79/ श्लोक ७९###


    स यूपाक्षवचः श्रुत्वा भ्रातुर्युधि पराजयम् ।
    कुम्भकर्णो विवृत्ताक्षो यूपाक्षमिदमब्रवीत् ।। ६.६०.७९ ।।।।


###Slōka 80/ श्लोक ८०###


    सर्वमद्यैव यूपाक्ष हरिसैन्यं सलक्ष्मणम् ।
    राघवं च रणे हत्वा पश्चाद्द्रक्ष्यामि रावणम् ।। ६.६०.८० ।।।।


###Slōka 81/ श्लोक ८१###


    राक्षसांस्तर्पयिष्यामि हरीणां मांसशोणितैः ।
    रामलक्ष्मणयोश्चापि स्वयं पास्यामि शोणितम् ।। ६.६०.८१ ।।।।


###Slōka 82/ श्लोक ८२###


    तत्तस्य वाक्यं ब्रुवतो निशम्य सगर्वितं रोषविवृद्धदोषम् ।
    महोदरो नैर्ऋतयोधमुख्यः कृताञ्जलिर्वाक्यमिदं बभाषे ।। ६.६०.८२ ।।।।


###Slōka 83/ श्लोक ८३###


    रावणस्य वचः श्रुत्वा गुणदोषौ विमृश्य च ।
    पश्चादपि महाबाहो शत्रून् युधि विजेष्यसि ।। ६.६०.८३ ।।।।


###Slōka 84/ श्लोक ८४###


    महोदरवचः श्रुत्वा राक्षसैः परिवारितः ।
    कुम्भकर्णो महातेजाः सम्प्रतस्थे महाबलः ।। ६.६०.८४ ।।।।


###Slōka 85/ श्लोक ८५###


    तं समुत्थाप्य भीमाक्षं भीमरूपपराक्रमम् ।
    राक्षसास्त्वरिता जग्मुर्दशग्रीवनिवेशनम् ।। ६.६०.८५ ।।।।


###Slōka 86/ श्लोक ८६###


    ततो गत्वा दशग्रीवमासीनं परमासने ।
    ऊचुर्बद्धाञ्जलिपुटाः सर्वे एव निशाचराः ।। ६.६०.८६ ।।।।


###Slōka 87/ श्लोक ८७###


    प्रबुद्धः कुम्भकर्णो ऽयं भ्राता ते राक्षसर्षभ ।
    कथं तत्रैव निर्यातु द्रक्ष्यस्येनमिहागतम् ।। ६.६०.८७ ।।।।


###Slōka 88/ श्लोक ८८###


    रावणस्त्वब्रवीद्धृष्टो राक्षसांस्तानुपस्थितान् ।
    द्रष्टुमेनमिहेच्छामि यथान्यायं च पूज्यताम् ।। ६.६०.८८ ।।।।


###Slōka 89/ श्लोक ८९###


    तथेत्युक्त्वा तु ते सर्वे पुनरागम्य राक्षसाः ।
    कुम्भकर्णमिदं वाक्यमूचू रावणचोदिताः ।। ६.६०.८९ ।।।।


###Slōka 90/ श्लोक ९०###


    द्रष्टुं त्वां काङ्क्षते राजा सर्वराक्षसपुङ्गवः ।
    गमने क्रियतां बुद्धिर्भ्रातरं सम्प्रहर्षय ।। ६.६०.९० ।।।।


###Slōka 91/ श्लोक ९१###


    कुम्भकर्णस्तु दुर्धर्षो भ्रातुराज्ञाय शासनम् ।
    तथेत्युक्त्वा महाबाहुः शयनादुत्पपात ह ।। ६.६०.९१ ।।।।


###Slōka 92/ श्लोक ९२###


    प्रक्षाल्य वदनं हृष्टः स्नातः परमभूषितः ।
    पिपासुस्त्वरयामास पानं बलसमीरणम् ।। ६.६०.९२ ।।।।


###Slōka 93/ श्लोक ९३###


    ततस्ते त्वरितास्तस्य राक्षसा रावणाज्ञया ।
    मद्यकुम्भांश्च विविधान् क्षिप्रमेवोपहारयन् ।। ६.६०.९३ ।।।।


###Slōka 94/ श्लोक ९४###


    पीत्वा घटसहस्रे द्वे गमनायोपचक्रमे ।
    ईषत्समुत्कटो मत्तस्तेजोबलसमन्वितः ।कुम्भकर्णो बभौ हृष्टः कालान्तकयमोपमः ।। ६.६०.९४ ।।।।


###Slōka 95/ श्लोक ९५###


    भ्रातुः स भवनं गच्छन् रक्षोगणसमन्वितः ।
    कुम्भकर्णः पदन्यासैरकम्पयत मेदिनीम् ।। ६.६०.९५ ।।।।


###Slōka 96/ श्लोक ९६###


    स राजमार्गं वपुषा प्रकाशयन् सहस्ररश्मिर्धरणीमिवांशुभिः ।
    जगाम तत्राञ्जलिमालया वृतः शतक्रतुर्गेहमिव स्वयम्भुवः ।। ६.६०.९६ ।।।।


###Slōka 97/ श्लोक ९७###


    तं राजमार्गस्थममित्रघातिनं वनौकसस्ते सहसा बहिः स्थिताः ।
    दृष्ट्वा ऽप्रमेयं गिरिशृङ्गकल्पं वितत्रसुस्ते हरियूथपालाः ।। ६.६०.९७ ।।।।


###Slōka 98/ श्लोक ९८###


    केचिच्छरण्यं शरणं स्म रामं व्रजन्ति केचिद्व्यथिताः पतन्ति ।
    केचिद्दिशः स्म व्यथिताः प्रयान्ति केचिद्भयार्ता भुवि शेरते स्म ।। ६.६०.९८ ।।।।


###Slōka 99/ श्लोक ९९###


    तमद्रिशृङ्गप्रतिमं किरीटिनं स्पृशन्तमादित्यमिवात्मतेजसा ।
    वनौकसः प्रेक्ष्य विवृद्धमद्भुतं भयार्दिता दुद्रुविरे ततस्ततः ।। ६.६०.९९ ।।


