युद्धकाण्डम्
===============================


## Chapter 99  / सर्गः ९९##


###Slōka 1/ श्लोक १###


    महोदरे तु निहते महापार्श्वो महाबलः।
    सुग्रीवेण समीक्ष्याथ क्रोधात् संरक्तलोचनः।अङ्गदस्य चमूं भीमां क्षोभयामास सायकैः ।। ६.९९.१ ।।


###Slōka 2/ श्लोक २###


    स वानराणां मुख्यानामुत्तमाङ्गानि सर्वशः।
    पातयामास कायेभ्यः फलं वृन्तादिवानिलः ।। ६.९९.२ ।।


###Slōka 3/ श्लोक ३###


    केषाञ्चिदिषुभिर्बाहून् स्कन्धांश्चिच्छेद राक्षसः।
    वानराणां सुसङ्क्रुद्धः पार्श्वं केषां व्यदारयत् ।। ६.९९.३ ।।


###Slōka 4/ श्लोक ४###


    ते ऽर्दिता बाणवर्षेण महापार्श्वेन वानराः।
    विषादविमुखाः सर्वे बभूवुर्गतचेतसः ।। ६.९९.४ ।।


###Slōka 5/ श्लोक ५###


    निरीक्ष्य बलमुद्विग्नमङ्गदो राक्षसार्दितम्।
    वेगं चक्रे महाबाहुः समुद्र इव पर्वणि ।। ६.९९.५ ।।


###Slōka 6/ श्लोक ६###


    आयसं परिघं गृह्य सूर्यरश्मिसमप्रभम्।
    समरे वानरश्रेष्ठो महापार्श्वे न्यपातयत् ।। ६.९९.६ ।।


###Slōka 7/ श्लोक ७###


    स तु तेन प्रहारेण महापार्श्वो विचेतनः।
    ससूतः स्यन्दनात्तस्माद्विसञ्ज्ञः प्रापतद्भुवि ।। ६.९९.७ ।।


###Slōka 8/ श्लोक ८###


    सर्क्षराजस्तु तेजस्वी नीलाञ्जनचयोपमः।
    निष्पत्य सुमहावीर्यः स्वाद्व्यूहान्मेघसन्निभात् ।। ६.९९.८ ।।


###Slōka 9/ श्लोक ९###


    प्रगृह्य गिरिशृङ्गाभां क्रुद्धः सुविपुलां शिलाम्।
    अश्वान् जघान तरसा स्यन्दनं च बभञ्ज तम् ।। ६.९९.९ ।।


###Slōka 10/ श्लोक १०###


    मुहूर्ताल्लब्धसञ्ज्ञस्तु महापार्श्वो महाबलः।
    अङ्गदं बहुभिर्बाणैर्भूयस्तं प्रत्यविध्यत ।। ६.९९.१० ।।


###Slōka 11/ श्लोक ११###


    जाम्बवन्तं त्रिभिर्बाणैराजघान स्तनान्तरे।
    ऋक्षराजं गवाक्षं च जघान बहुभिः शरैः ।। ६.९९.११ ।।


###Slōka 12/ श्लोक १२###


    जाम्बवन्तं गवाक्षं च स दृष्ट्वा शरपीडितौ।
    जग्राह परिघं घोरमङ्गदः क्रोधमूर्च्छितः ।। ६.९९.१२ ।।


###Slōka 13/ श्लोक १३###


    तस्याङ्गदः प्रकुपितो राक्षसस्य तमायसम्।
    दूरस्थितस्य परिघं रविरश्मिसमप्रभम् ।। ६.९९.१३ ।।


###Slōka 14/ श्लोक १४###


    द्वाभ्यां भुजाभ्यां सङ्गृह्य भ्रामयित्वा च वेगवान्।
    महापार्श्वस्य चिक्षेप वधार्थं वालिनः सुतः ।। ६.९९.१४ ।।


###Slōka 15/ श्लोक १५###


    स तु क्षिप्तो बलवता परिघस्तस्य रक्षसः।
    धनुश्च सशरं हस्ताच्छिरस्त्रं चाप्यपातयत् ।। ६.९९.१५ ।।


###Slōka 16/ श्लोक १६###


    तं समासाद्य वेगेन वालिपुत्रः प्रतापवान्।
    तलेनाभ्यहनत् क्रुद्धः कर्णमूले सकुण्डले ।। ६.९९.१६ ।।


###Slōka 17/ श्लोक १७###


    स तु क्रुद्धो महावेगो महापार्श्वो महाद्युतिः।
    करेणैकेन जग्राह सुमहान्तं परश्वधम् ।। ६.९९.१७ ।।


###Slōka 18/ श्लोक १८###


    तं तैलधौतं विमलं शैलसारमयं दृढम्।
    राक्षसः परमक्रुद्धो वालिपुत्रे न्यपातयत् ।। ६.९९.१८ ।।


###Slōka 19/ श्लोक १९###


    तेन वामांसफलके भृशं प्रत्यवपादितम्।
    अङ्गदो मोक्षयामास सरोषः स परश्वधम् ।। ६.९९.१९ ।।


###Slōka 20/ श्लोक २०###


    स वीरो वज्रसङ्काशमङ्गदो मुष्टिमात्मनः।
    संवर्तयत् सुसङ्क्रुद्धः पितुस्तुल्यपराक्रमः ।। ६.९९.२० ।।


###Slōka 21/ श्लोक २१###


    राक्षसस्य स्तनाभ्याशे मर्मज्ञो हृदयं प्रति।
    इन्द्राशनिसमस्पर्शं स मुष्टिं विन्यपातयत् ।। ६.९९.२१ ।।


###Slōka 22/ श्लोक २२###


    तेन तस्य निपातेन राक्षसस्य महामृधे।
    पफाल हृदयं चाशु स पपात हतो भुवि ।। ६.९९.२२ ।।


###Slōka 23/ श्लोक २३###


    तस्मिन्निपतिते भूमौ तत् सैन्यं सम्प्रचुक्षुभे।
    अभवच्च महान् क्रोधः समरे रावणस्य तु ।। ६.९९.२३ ।।


###Slōka 24/ श्लोक २४###


    वानराणां च हृष्टानां सिंहनादश्च पुष्कलः।
    स्फोटयन्निव शब्देन लङ्कां साट्टालगोपुराम् ।। ६.९९.२४ ।।


###Slōka 25/ श्लोक २५###


    महेन्द्रेणेव देवानां नादः समभवन्महान् ।
    । ६.९९.२५ ।।


###Slōka 26/ श्लोक २६###


    अथेन्द्रशत्रुस्त्रिदिवालयानां वनौकसां चैव महाप्रणादम्।
    श्रुत्वा सरोषं युधि राक्षसेन्द्रः पुनश्च युद्धाभिमुखो ऽवतस्थे ।। ६.९९.२६ ।।


###Slōka 27/ श्लोक २७###


    इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे एकोनशततमः सर्गः ।
    । ९९ ।।


