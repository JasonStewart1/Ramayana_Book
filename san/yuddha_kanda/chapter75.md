युद्धकाण्डम्
===============================


## Chapter 75  / सर्गः ७५##


###Slōka 1/ श्लोक १###


    ततो ऽब्रवीन्महातेजाः सुग्रीवो वानराधिपः।
    अर्थ्यं विज्ञापयंश्चापि हनुमन्तमिदं वचः ।। ६.७५.१ ।।


###Slōka 2/ श्लोक २###


    यतो हतः कुम्भकर्णः कुमाराश्च निषूदिताः।
    नेदानीमुपनिर्हारं रावणो दातुमर्हति ।। ६.७५.२ ।।


###Slōka 3/ श्लोक ३###


    ये ये महाबलाः सन्ति लघवश्च प्लवङ्गमाः।
    लङ्कामभ्युत्पतन्त्वाशु गृह्योल्काः प्लवगर्षभाः ।। ६.७५.३ ।।


###Slōka 4/ श्लोक ४###


    ततो ऽस्तं गत आदित्ये रौद्रे तस्मिन्निशामुखे।
    लङ्कामभिमुखाः सोल्का जग्मुस्ते प्लवगर्षभाः ।। ६.७५.४ ।।


###Slōka 5/ श्लोक ५###


    उल्काहस्तैर्हरिगणैः सर्वतः समभिद्रुताः।
    आरक्षस्था विरूपाक्षाः सहसा विप्रदुद्रुवुः ।। ६.७५.५ ।।


###Slōka 6/ श्लोक ६###


    गोपुराट्टप्रतोलीषु चर्यासु विविधासु च।
    प्रासादेषु च संहृष्टाः ससृजुस्ते हुताशनम्।तेषां गृहसस्राणि ददाह हुतभुक् तदा ।। ६.७५.६ ।।


###Slōka 7/ श्लोक ७###


    प्रासादाः पर्वताकाराः पतन्ति धरणीतले।
    अगरुर्दह्यते तत्र वर च हरिचन्दनम् ।। ६.७५.७ ।।


###Slōka 8/ श्लोक ८###


    मौक्तिका मणयः स्निग्धा वज्रं चापि प्रवालकम्।
    क्षौमं च दह्यते तत्र कौशेयं चापि शोभनम् ।। ६.७५.८ ।।


###Slōka 9/ श्लोक ९###


    आविकं विविधं चौर्णं काञ्चनं भाण्डमायुधम्।
    नानाविकृतसंस्थानं वाजिभाण्डपरिच्छदौ ।। ६.७५.९ ।।


###Slōka 10/ श्लोक १०###


    गजग्रैवेयकक्ष्याश्च रथभाण्डाश्च संस्कृताः।
    तनुत्राणि च योधानां हस्त्यश्वानां च वर्म च ।। ६.७५.१० ।।


###Slōka 11/ श्लोक ११###


    खड्गा धनूंषि ज्याबाणास्तोमराङ्कुशशक्तयः।
    रोमजं वालजं चर्म व्याघ्रजं चाण्डजं बहु ।। ६.७५.११ ।।


###Slōka 12/ श्लोक १२###


    मुक्तामणिविचित्रांश्च प्रासादांश्च समन्ततः।
    विविधानस्त्रसंयोगानग्निर्दहति तत्र वै ।। ६.७५.१२ ।।


###Slōka 13/ श्लोक १३###


    नानाविधान् गृहच्छन्दान् ददाह हुतभूक् तदा।
    आवासान् राक्षसानां च सर्वेषां गृहगर्धिनाम् ।। ६.७५.१३ ।।


###Slōka 14/ श्लोक १४###


    हेमचित्रतनुत्राणां स्रग्दामाम्बरधारिणाम्।
    शीधुपानचलाक्षाणां मदविह्वलगामिनाम् ।। ६.७५.१४ ।।


###Slōka 15/ श्लोक १५###


    कान्तालम्बितवस्त्राणां शत्रुसञ्जातमन्युनाम्।
    गदाशूलासिहस्तानां खादतां पिबतामपि ।। ६.७५.१५ ।।


###Slōka 16/ श्लोक १६###


    शयनेषु महार्हेषु प्रसुप्तानां प्रियैः सह।
    त्रस्तानां गच्छतां तूर्णं पुत्रानादाय सर्वतः ।। ६.७५.१६ ।।


###Slōka 17/ श्लोक १७###


    तेषां शतसहस्राणि तदा लङ्कानिवासिनाम्।
    अदहत् पावकस्तत्र जज्वाल च पुनःपुनः ।। ६.७५.१७ ।।


###Slōka 18/ श्लोक १८###


    सारवन्ति महार्हाणि गम्भीरगुणवन्ति च।
    हेमचन्द्रार्धचन्द्राणि चन्द्रशालोन्नतानि च ।। ६.७५.१८ ।।


###Slōka 19/ श्लोक १९###


    रत्नचित्रगवाक्षाणि साधिष्ठानानि सर्वशः।
    मणिविद्रुमचित्राणि स्पृशन्तीव दिवाकरम् ।। ६.७५.१९ ।।


###Slōka 20/ श्लोक २०###


    क्रौञ्चबर्हिणवीणानां भूषणानां च निस्वनैः।
    नादितान्यचला भानि वेश्मान्यग्निर्ददाह सः ।। ६.७५.२० ।।


###Slōka 21/ श्लोक २१###


    ज्वलनेन परीतानि तोरणानि चकाशिरे।
    विद्युद्भिरिव नद्धानि मेघजालानि धर्मगे ।। ६.७५.२१ ।।


###Slōka 22/ श्लोक २२###


    ज्वलनेन परीतानि निपेतुर्भवनान्यथ।
    वज्रिवज्रहतानीव शिखराणि महागिरेः ।। ६.७५.२२ ।।


###Slōka 23/ श्लोक २३###


    विमानेषु प्रसुप्ताश्च दह्यमाना वराङ्गनाः।
    त्यक्ताभरणसर्वाङ्गा हा हेत्युच्चैर्विचुक्रुशुः ।। ६.७५.२३ ।।


###Slōka 24/ श्लोक २४###


    तानि निर्दह्यमानानि दूरतः प्रचकाशिरे।
    हिमवच्छिखराणीव दीप्तौषधिवनानि च ।। ६.७५.२४ ।।


###Slōka 25/ श्लोक २५###


    हर्म्याग्रैर्दह्यमानैश्च ज्वालाप्रज्वलितैरपि।
    रात्रौ सा दृश्यते लङ्का पुष्पितैरिव किंशुकैः ।। ६.७५.२५ ।।


###Slōka 26/ श्लोक २६###


    हस्त्यध्यक्षैर्गजैर्मुक्तैर्मुक्तैश्च तुरगैरपि।
    बभूव लङ्का लोकान्ते भ्रान्तग्राह इवार्णवः ।। ६.७५.२६ ।।


###Slōka 27/ श्लोक २७###


    अश्वं मुक्तं गजो दृष्ट्वा क्वचिद्भीतो ऽपसर्पति।
    भीतो भीतं गजं दृष्ट्वा क्वचिदश्वो निवर्तते ।। ६.७५.२७ ।।


###Slōka 28/ श्लोक २८###


    लङ्कायां दह्यमानायां शुशुभे स महार्णवः।
    छायासंसक्तसलिलो लोहितोद इवार्णवः ।। ६.७५.२८ ।।


###Slōka 29/ श्लोक २९###


    सा बभूव मुहूर्तेन हरिभिर्दीपिता पुरी।
    लोकस्यास्य क्षये घोरे प्रदीप्तेव वसुन्धरा ।। ६.७५.२९ ।।


###Slōka 30/ श्लोक ३०###


    नारीजनस्य धूमेन व्याप्तस्योच्चैर्विनेदुषः।
    स्वनो ज्वलनतप्तस्य शुश्रुवे दशयोजनम् ।। ६.७५.३० ।।


###Slōka 31/ श्लोक ३१###


    प्रदग्धकायानपरान् राक्षसान्निर्गतान् बहिः।
    सहसा ऽभ्युत्पतन्ति स्म हरयो ऽथ युयुत्सवः ।। ६.७५.३१ ।।


###Slōka 32/ श्लोक ३२###


    उद्घुष्टं वानराणां च राक्षसानां च निस्वनः।
    दिशो दश समुद्रं च पृथिवीं चान्वनादयत् ।। ६.७५.३२ ।।


###Slōka 33/ श्लोक ३३###


    विशल्यौ तु महात्मानौ तावुभौ रामलक्ष्मणौ।
    असम्भ्रान्तौ जगृहतुस्तदोभे धनुषी वरे ।। ६.७५.३३ ।।


###Slōka 34/ श्लोक ३४###


    ततो विष्फारयानस्य रामस्य धनुरुत्तमम्।
    बभूव तुमुलः शब्दो राक्षसानां भयावहः ।। ६.७५.३४ ।।


###Slōka 35/ श्लोक ३५###


    अशोभत तदा रामो धनुर्विष्फारयन् महत्।
    भगवानिव सङ्क्रुद्धो भवो वेदमयं धनुः ।। ६.७५.३५ ।।


###Slōka 36/ श्लोक ३६###


    उद्घुष्टं वानराणां च राक्षसानां च निस्वनम्।
    ज्याशब्दस्तावुभौ शब्दावति रामस्य शुश्रुवे ।। ६.७५.३६ ।।


###Slōka 37/ श्लोक ३७###


    वानरोद्घुष्टघोषश्च राक्षसानां च निस्वनः।
    ज्याशब्दश्चापि रामस्य त्रयं व्याप दिशो दश ।। ६.७५.३७ ।।


###Slōka 38/ श्लोक ३८###


    तस्य कार्मुकमुक्तैश्च शरैस्तत्पुरगोपुरम्।
    कैलासशृङ्गप्रतिमं विकीर्णमपतद्भुवि ।। ६.७५.३८ ।।


###Slōka 39/ श्लोक ३९###


    ततो रामशरान् दृष्ट्वा विमानेषु गृहेषु च।
    सन्नाहो राक्षसेन्द्राणां तुमुलः समपद्यत ।। ६.७५.३९ ।।


###Slōka 40/ श्लोक ४०###


    तेषां सन्नह्यमानानां सिंहनादं च कुर्वताम्।
    शर्वरी राक्षसेन्द्राणां रौद्रीव समपद्यत ।। ६.७५.४० ।।


###Slōka 41/ श्लोक ४१###


    आदिष्टा वानरेन्द्रास्तु सुग्रीवेण महात्मना।
    आसन्नद्वारमासाद्य युध्यध्वं प्लवगर्षभाः ।। ६.७५.४१ ।।


###Slōka 42/ श्लोक ४२###


    यश्च वो वितथं कुर्यात्तत्र तत्र ह्युपस्थितः।
    स हन्तव्यो हि सम्प्लुत्य राजशासनदूषकः ।। ६.७५.४२ ।।


###Slōka 43/ श्लोक ४३###


    तेषु वानरमुख्येषु दीप्तोल्कोज्ज्वलपाणिषु।
    स्थितेषु द्वारमासाद्य रावणं मन्युराविशत् ।। ६.७५.४३ ।।


###Slōka 44/ श्लोक ४४###


    तस्य जृम्भितविक्षेपाद्व्यामिश्रा वै दिशो दश।
    रूपवानिव रुद्रस्य मन्युर्गात्रेष्वदृश्यत ।। ६.७५.४४ ।।


###Slōka 45/ श्लोक ४५###


    स निकुम्भं च कुम्भं च कुम्भकर्णात्मजावुभौ।
    प्रेषयामास सङ्क्रुद्धो राक्षसैर्बहुभिः सह ।। ६.७५.४५ ।।


###Slōka 46/ श्लोक ४६###


    यूपाक्षः शोणिताक्षश्च प्रजङ्घः कम्पनस्तथा।
    निर्ययुः कौम्भकर्णिभ्यां सह रावणशासनात् ।। ६.७५.४६ ।।


###Slōka 47/ श्लोक ४७###


    शशास चैव तान् सर्वान् राक्षसान् सुमहाबलान्।
    नादयन् गच्छतात्रैव जयध्वं शीघ्रमेव च ।। ६.७५.४७ ।।


###Slōka 48/ श्लोक ४८###


    ततस्तु चोदितास्तेन राक्षसा ज्वलितायुधाः।
    लङ्काया निर्ययुर्वीराः प्रणदन्तः पुनःपुनः ।। ६.७५.४८ ।।


###Slōka 49/ श्लोक ४९###


    रक्षसां भूषणस्थाभिर्भाभिः स्वाभिश्च सर्वशः।
    चक्रुस्ते सप्रभं व्योम हरयश्चाग्निभिः सह ।। ६.७५.४९ ।।


###Slōka 50/ श्लोक ५०###


    तत्र ताराधिपस्याभा ताराणां च तथैव च।
    तयोराभरणस्था च बलयोर्द्यामभासयन् ।। ६.७५.५० ।।


###Slōka 51/ श्लोक ५१###


    चन्द्राभा भूषणाभा च गृहाणां ज्वलतां च भा।
    हरिराक्षससैन्यानि भ्राजयामास सर्वतः ।। ६.७५.५१ ।।


###Slōka 52/ श्लोक ५२###


    तत्र चोर्ध्वं प्रदीप्तानां गृहाणां सागरः पुनः।
    भाभिः संसक्तपातालश्चलोर्मिः शुशुबे ऽधिकम् ।। ६.७५.५२ ।।


###Slōka 53/ श्लोक ५३###


    पताकाध्वजसंसक्तमुत्तमासिपरश्वधम्।
    भीमाश्वरथमातङ्गं नानापत्तिसमाकुलम् ।। ६.७५.५३ ।।


###Slōka 54/ श्लोक ५४###


    दीप्तशूलगदाखड्गप्रासतोमरकार्मुकम्।
    तद्राक्षसबलं घोरं भीमविक्रमपौरुषम् ।। ६.७५.५४ ।।


###Slōka 55/ श्लोक ५५###


    ददृशो ज्वलितप्रासं किङ्किणीशतनादितम्।
    हेमजालाचितभुजं व्यामिश्रितपरश्वधम् ।। ६.७५.५५ ।।


###Slōka 56/ श्लोक ५६###


    व्याघूर्णितमहाशस्त्रं बाणसंसक्तकार्मुकम्।
    गन्धमाल्यमधूत्सेकसम्मोदितमहानिलम् ।। ६.७५.५६ ।।


###Slōka 57/ श्लोक ५७###


    घोरं शूरजनाकीर्णं महाम्बुधरनिस्वनम् ।
    । ६.७५.५७ ।।


###Slōka 58/ श्लोक ५८###


    तद्दृष्ट्वा बलमायान्तं राक्षसानां सुदारुणम्।
    सञ्चचाल प्लवङ्गानां बलमुच्चैर्ननाद च ।। ६.७५.५८ ।।


###Slōka 59/ श्लोक ५९###


    जवेनाप्लुत्य च पुनस्तद्बलं रक्षसां महत्।
    अभ्ययात् प्रत्यरिबलं पतङ्गा इव पावकम् ।। ६.७५.५९ ।।


###Slōka 60/ श्लोक ६०###


    तेषां भुजपरामर्शव्यामृष्टपरिघाशनि।
    राक्षसानां बलं श्रेष्ठं भूयस्तरमशोभत ।। ६.७५.६० ।।


###Slōka 61/ श्लोक ६१###


    तत्रोन्मत्ता इवोत्पेतुर्हरयो ऽथ युयुत्सवः।
    तरुशैलैरभिघ्नन्तो मुष्टिभिश्च निशाचरान् ।। ६.७५.६१ ।।


###Slōka 62/ श्लोक ६२###


    तथैवापततां तेषां कपीनामसिभिः शितैः।
    शिरांसि सहसा जह्नू राक्षसा भीमदर्शनाः ।। ६.७५.६२ ।।


###Slōka 63/ श्लोक ६३###


    दशनैर्हृतकर्णाश्च मुष्टिनिष्कीर्णमस्तकाः।
    शिलाप्रहारभग्नाङ्गा विचेरुस्तत्र राक्षसाः ।। ६.७५.६३ ।।


###Slōka 64/ श्लोक ६४###


    तथैवाप्यपरे तेषां कपीनामभिलक्षिताः।
    प्रवीरानभितो जघ्नू राक्षसानां तरस्विनाम् ।। ६.७५.६४ ।।


###Slōka 65/ श्लोक ६५###


    तथैवाप्यपरे तेषां कपीनामसिभिः शितैः।
    हरिवीरान्निजघ्नुश्च घोररूपा निशाचराः ।। ६.७५.६५ ।।


###Slōka 66/ श्लोक ६६###


    घ्नन्तमन्यं जघानान्यः पातयन्तमपातयत्।
    गर्हमाणं जगर्हे ऽन्यो दशन्तमपरो ऽदशत् ।। ६.७५.६६ ।।


###Slōka 67/ श्लोक ६७###


    देहीत्यन्यो ददात्यन्यो ददामीत्यपरः पुनः।
    किं क्लेशयसि तिष्ठेति तत्रान्योन्यं बभाषिरे ।। ६.७५.६७ ।।


###Slōka 68/ श्लोक ६८###


    विप्रलम्बितवस्त्रं च विमुक्तकवचायुधम्।
    समुद्यतमहाप्रासं यष्टिशूलासिसङ्कुलम्।प्रावर्तत महारौद्रं युद्धं वानररक्षसाम् ।। ६.७५.६८ ।।


###Slōka 69/ श्लोक ६९###


    वानरान् दश सप्तेति राक्षसा जघ्नुराहवे।
    राक्षसान् दश सप्तेति वानराश्चाभ्यपातयन् ।। ६.७५.६९ ।।


###Slōka 70/ श्लोक ७०###


    विस्रस्तकेशवसनं विध्वस्तकवचध्वजम्।
    बलं राक्षसमालम्ब्य वानराः पर्यवारयन् ।। ६.७५.७० ।।


###Slōka 71/ श्लोक ७१###


    इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे पञ्चसप्ततितमः सर्गः ।
    । ७५ ।।


