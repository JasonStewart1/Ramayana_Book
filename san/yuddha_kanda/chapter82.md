युद्धकाण्डम्
===============================


## Chapter 82  / सर्गः ८२##


###Slōka 1/ श्लोक १###


    श्रुत्वा तु भीमनिर्ह्रादं शक्राशनिसमस्वनम्।
    वीक्षमाणा दिशः सर्वा दुद्रुवुर्वानरर्षभाः ।। ६.८२.१ ।।


###Slōka 2/ श्लोक २###


    तानुवाच ततःसर्वान् हनुमान् मारुतात्मजः।
    विषण्णवदनान् दीनांस्त्रस्तान् विद्रवतः पृथक् ।। ६.८२.२ ।।


###Slōka 3/ श्लोक ३###


    कस्माद्विषण्णवदना विद्रवध्वे प्लवङ्गमाः।
    त्यक्तयुद्धसमुत्साहाः शूरत्वं क्वनु वो गतम् ।। ६.८२.३ ।।


###Slōka 4/ श्लोक ४###


    पृष्ठतो ऽनुव्रजध्वं मामग्रतो यान्तमाहवे।
    शूरैरभिजनोपेतैरयुक्तं हि निवर्तितुम् ।। ६.८२.४ ।।


###Slōka 5/ श्लोक ५###


    एवमुक्ताः सुसंहृष्टा वायुपुत्रेण वानराः।
    शैलशृङ्गाण्यगांश्चैव जगृहुर्हृष्टमानसाः ।। ६.८२.५ ।।


###Slōka 6/ श्लोक ६###


    अभिपेतुश्च गर्जन्तो राक्षसान् वानरर्षभाः।
    परिवार्य हनूमन्तमन्वयुश्च महाहवे ।। ६.८२.६ ।।


###Slōka 7/ श्लोक ७###


    स तैर्वानरमुख्यैश्च हनुमान् सर्वतो वृतः।
    हुताशन इवार्चिष्मानदहच्छत्रुवाहिनीम् ।। ६.८२.७ ।।


###Slōka 8/ श्लोक ८###


    स राक्षसानां कदनं चकार सुमहाकपिः।
    वृतो वानरसैन्येन कालान्तकयमोपमः ।। ६.८२.८ ।।


###Slōka 9/ श्लोक ९###


    स तु कोपेन चाविष्टः शोकेन च महाकपिः।
    हनुमान् रावणिरथे ऽपातयन्महतीं शिलाम् ।। ६.८२.९ ।।


###Slōka 10/ श्लोक १०###


    तामापतन्तीं दृष्ट्वैव रथः सारथिना तदा।
    विधेयाश्वसमायुक्तः सुदूरमपवाहितः ।। ६.८२.१० ।।


###Slōka 11/ श्लोक ११###


    तमिन्द्रजितमप्राप्य रथस्थं सहसारथिम्।
    विवेशधरणीं भित्त्वा सा शिला व्यर्थमुद्यता ।। ६.८२.११ ।।


###Slōka 12/ श्लोक १२###


    पातितायां शिलायां तु रक्षसां व्यथिता चमूः।
    निपतन्त्या च शिलया राक्षसा मथिता भृशम् ।। ६.८२.१२ ।।


###Slōka 13/ श्लोक १३###


    तमभ्यधावञ्छतशो नदन्तः काननौकसः ।
    । ६.८२.१३ ।।


###Slōka 14/ श्लोक १४###


    ते द्रुमांश्च महावीर्या गिरिशृङ्गाणि चोद्यताः।
    क्षिपन्तीन्द्रजितः सङ्ख्ये वानरा भीमविक्रमाः ।। ६.८२.१४ ।।


###Slōka 15/ श्लोक १५###


    वृक्षशैलमहावर्षं विसृजन्तः प्लवङ्गमाः।
    शत्रूणां कदनं चक्रुर्नेदुश्च विविधैः स्वरैः ।। ६.८२.१५ ।।


###Slōka 16/ श्लोक १६###


    वानरैस्तैर्महावीर्यैर्घोररूपा निशाचराः।
    वीर्यादभिहता वृक्षैर्व्यवेष्टन्त रणाजिरे ।। ६.८२.१६ ।।


###Slōka 17/ श्लोक १७###


    स्वसैन्यमभिवीक्ष्याथ वानरार्दितमिन्द्रजित्।
    प्रगृहीतायुधः क्रुद्धः परानभिमुखो ययौ ।। ६.८२.१७ ।।


###Slōka 18/ श्लोक १८###


    स शरौघानवसृजन् स्वसैन्येनाभिसंवृतः।
    जघान कपिशार्दूलान् स बहून् दृष्टविक्रमः ।। ६.८२.१८ ।।


###Slōka 19/ श्लोक १९###


    शूलैरशनिभिः खड्गैः पट्टिशैः कूटमुद्गरैः।
    ते चाप्यनुचरास्तस्य वानरान् जघ्नुरोजसा ।। ६.८२.१९ ।।


###Slōka 20/ श्लोक २०###


    सस्कन्धविटपैः सालैः शिलाभिश्च महाबलः।
    हनुमान् कदनं चक्रे रक्षसां भीमकर्मणाम् ।। ६.८२.२० ।।


###Slōka 21/ श्लोक २१###


    स निवार्य परानीकमब्रवीत्तान् वनौकसः।
    हनुमान् सन्निवर्तध्वं न नः साध्यमिदं बलम् ।। ६.८२.२१ ।।


###Slōka 22/ श्लोक २२###


    त्यक्त्वा प्राणान् विवेष्टन्तो रामिप्रियचिकीर्षवः।
    यन्निमित्तं हि युद्ध्यामो हता सा जनकात्मजा ।। ६.८२.२२ ।।


###Slōka 23/ श्लोक २३###


    इममर्थं हि विज्ञाप्य रामं सुग्रीवमेव च।
    तौ यत् प्रतिविधास्येते तत् करिष्यामहे वयम् ।। ६.८२.२३ ।।


###Slōka 24/ श्लोक २४###


    इत्युक्त्वा वानरश्रेष्ठो वारयन् सर्ववानरान्।
    शनैः शनैरसंत्रस्तः सबलः सन्न्यवर्तत ।। ६.८२.२४ ।।


###Slōka 25/ श्लोक २५###


    ततः प्रेक्ष्य हनूमन्तं व्रजन्तं यत्र राघवः।
    स होतुकामो दुष्टात्मा गतश्चैत्यनिकुम्भिलाम् ।। ६.८२.२५ ।।


###Slōka 26/ श्लोक २६###


    निकुम्भिलामधिष्ठाय पावकं जुहवेन्द्रजित् ।
    । ६.८२.२६ ।।


###Slōka 27/ श्लोक २७###


    यज्ञभूम्यां तु विधिवत् पावकस्तेन रक्षसा।
    हूयमानः प्रजज्वाल मांसशोणितभुक् तदा ।। ६.८२.२७ ।।


###Slōka 28/ श्लोक २८###


    सो ऽर्चिःपिनद्धो ददृशे होमशोणिततर्पितः।
    सन्ध्यागत इवादित्यः सुतीव्रो ऽग्निः समुत्थितः ।। ६.८२.२८ ।।


###Slōka 29/ श्लोक २९###


    अथेन्द्रजिद्राक्षसभूतये तु जुहाव हव्यं विधिना विधानवित्।
    दृष्ट्वा व्यतिष्ठन्त च राक्षसास्ते महासमूहेषु नयानयज्ञाः ।। ६.८२.२९ ।।


###Slōka 30/ श्लोक ३०###


    इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे द्व्यशीततमः सर्गः ।
    । ८२ ।।


