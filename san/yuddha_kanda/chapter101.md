युद्धकाण्डम्
===============================


## Chapter 101  / सर्गः १०१##


###Slōka 1/ श्लोक १###


    तस्मिन् प्रतिहते ऽस्त्रे तु रावणो राक्षसाधिपः ।
    क्रोधं च द्विगुणं चक्रे क्रोधाच्चास्त्रमनन्तरम् ।। ६.१०१.१ ।।


###Slōka 2/ श्लोक २###


    मयेन विहितं रौद्रमन्यदस्त्रं महाद्युतिः ।
    उत्स्रष्टुं रावणो घोरं राघवाय प्रचक्रमे ।। ६.१०१.२ ।।


###Slōka 3/ श्लोक ३###


    ततः शूलानि निश्चेरुर्गदाश्च मुसलानि च ।
    कार्मुकाद्दीप्यमानानि वज्रसाराणि सर्वशः ।। ६.१०१.३ ।।


###Slōka 4/ श्लोक ४###


    मुद्गराः कूटपाशाश्च दीप्ताश्चाशनयस्तथा ।
    निष्पेतुर्विविधास्तीक्ष्णा वाता इव युगक्षये ।। ६.१०१.४ ।।


###Slōka 5/ श्लोक ५###


    तदस्त्रं राघवः श्रीमानुत्तमास्त्रविदां वरः ।
    जघान परमास्त्रेण गान्धर्वेण महाद्युतिः ।। ६.१०१.५ ।।


###Slōka 6/ श्लोक ६###


    तस्मिन् प्रतिहते ऽस्त्रे तु राघवेण महात्मना ।
    रावणः क्रोधताम्राक्षः सौरमस्त्रमुदैरयत् ।। ६.१०१.६ ।।


###Slōka 7/ श्लोक ७###


    ततश्चक्राणि निष्पेतुर्भास्वराणि महान्ति च ।
    कार्मुकाद्भीमवेगस्य दशग्रीवस्य धीमतः ।। ६.१०१.७ ।।


###Slōka 8/ श्लोक ८###


    तैरासीद्गगनं दीप्तं सम्पतद्भिरितस्ततः ।
    पतद्भिश्च दिशो दीप्ताश्चन्द्रसूर्यग्रहैरिव ।। ६.१०१.८ ।।


###Slōka 9/ श्लोक ९###


    तानि चिच्छेद बाणौघैश्चक्राणि स तु राघवः ।
    आयुधानि च चित्राणि रावणस्य चमूमुखे ।। ६.१०१.९ ।।


###Slōka 10/ श्लोक १०###


    तदस्त्रं तु हतं दृष्ट्वा रावणो राक्षसाधिपः ।
    विव्याध दशभिर्बाणै रामं सर्वेषु मर्मसु ।। ६.१०१.१० ।।


###Slōka 11/ श्लोक ११###


    स विद्धो दशभिर्बाणैर्महाकार्मुकनिस्सृतैः ।
    रावणेन महातेजा न प्राकम्पत राघवः ।। ६.१०१.११ ।।


###Slōka 12/ श्लोक १२###


    ततो विव्याध गात्रेषु सर्वेषु समितिञ्जयः ।
    राघवस्तु सुसङ्क्रुद्धो रावणं बहुभिः शरैः ।। ६.१०१.१२ ।।


###Slōka 13/ श्लोक १३###


    एतस्मिन्नन्तरे क्रुद्धो राघवस्यानुजो बली ।
    लक्ष्मणः सायकान् सप्त जग्राह परवीरहा ।। ६.१०१.१३ ।।


###Slōka 14/ श्लोक १४###


    तैः सायकैर्महावेगै रावणस्य महाद्युतिः ।
    ध्वजं मनुष्यशीर्षं तु तस्य चिच्छेद नैकधा ।। ६.१०१.१४ ।।


###Slōka 15/ श्लोक १५###


    सारथेश्चापि बाणेन शिरो ज्वलितकुण्डलम् ।
    जहार लक्ष्मणः श्रीमान् नैर्ऋतस्य महाबलः ।। ६.१०१.१५ ।।


###Slōka 16/ श्लोक १६###


    तस्य बाणैश्च चिच्छेद धनुर्गजकरोपमम् ।
    लक्ष्मणो राक्षसेन्द्रस्य पञ्चभिर्निशितैः शरैः ।। ६.१०१.१६ ।।


###Slōka 17/ श्लोक १७###


    नीलमेघनिभांश्चास्य सदश्वान् पर्वतोपमान् ।
    जघानाप्लुत्य गदया रावणस्य विभीषणः ।। ६.१०१.१७ ।।


###Slōka 18/ श्लोक १८###


    हताश्वाद्वेगवान् वेगादवप्लुत्य महारथात् ।
    क्रोधमाहारयत्तीव्रं भ्रातरं प्रति रावणः ।। ६.१०१.१८ ।।


###Slōka 19/ श्लोक १९###


    ततः शक्तिं महाशक्तिर्दीप्तां दींप्ताशनीमिव ।
    विभीषणाय चिक्षेप राक्षसेन्द्रः प्रतापवान् ।। ६.१०१.१९ ।।


###Slōka 20/ श्लोक २०###


    अप्राप्तामेव तां बाणैस्त्रिभिश्चिच्छेद लक्ष्मणः ।
    अथोदतिष्ठत् सन्नादो वानराणां तदा रणे ।। ६.१०१.२० ।।


###Slōka 21/ श्लोक २१###


    सा पपात त्रिधा च्छिन्ना शक्तिः काञ्चनमालिनी ।
    सविस्फुलिङ्गा ज्वलिता महोल्केव दिवश्च्युता ।। ६.१०१.२१ ।।


###Slōka 22/ श्लोक २२###


    ततः सम्भाविततरां कालेनापि दुरासदाम् ।
    जग्राह विपुलां शक्तिं दीप्यमानां स्वतेजसा ।। ६.१०१.२२ ।।


###Slōka 23/ श्लोक २३###


    सा वेगिता बलवता रावणेन दुरासदा ।
    जज्वाल सुमहाघोरा शक्राशनिसमप्रभा ।। ६.१०१.२३ ।।


###Slōka 24/ श्लोक २४###


    एतस्मिन्नन्तरे वीरो लक्ष्मणस्तं विभीषणम् ।
    प्राणसंशयमापन्नं तूर्णमभ्यवपद्यत ।। ६.१०१.२४ ।।


###Slōka 25/ श्लोक २५###


    तं विमोक्षयितुं वीरश्चापमायम्य लक्ष्मणः ।
    रावणं शक्तिहस्तं वै शरवर्षैरवाकिरत् ।। ६.१०१.२५ ।।


###Slōka 26/ श्लोक २६###


    कीर्यमाणः शरौघेण विसृष्टेन महात्मना ।
    स प्रहर्तुं मनश्चक्रे विमुखीकृतविक्रमः ।। ६.१०१.२६ ।।


###Slōka 27/ श्लोक २७###


    मोक्षितं भ्रातरं दृष्ट्वा लक्ष्मणेन स रावणः ।
    लक्ष्मणाभिमुखस्तिष्ठन्निदं वचनमब्रवीत् ।। ६.१०१.२७ ।।


###Slōka 28/ श्लोक २८###


    मोक्षितस्ते बलश्लाघिन् यस्मादेवं विभीषणः ।
    विमुच्य राक्षसं शक्तिस्त्वयीयं विनिपात्यते ।। ६.१०१.२८ ।।


###Slōka 29/ श्लोक २९###


    एषा ते हृदयं भित्त्वा शक्तिर्लोहितलक्षणा ।
    मद्बाहुपरिघोत्सृष्टा प्राणानादाय यास्यति ।। ६.१०१.२९ ।।


###Slōka 30/ श्लोक ३०###


    इत्येवमुक्त्वा तां शक्तिमष्टघण्टां महास्वनाम् ।
    मयेन मायाविहिताममोघां शत्रुघातिनीम् ।। ६.१०१.३० ।।


###Slōka 31/ श्लोक ३१###


    लक्ष्मणाय समुद्दिश्य ज्वलन्तीमिव तेजसा ।
    रावणः परमक्रुद्धश्चिक्षेप च ननाद च ।। ६.१०१.३१ ।।


###Slōka 32/ श्लोक ३२###


    सा क्षिप्ता भीमवेगेन शक्राशनिसमस्वना ।
    शक्तिरभ्यपतद्वेगाल्लक्ष्मणं रणमूर्धनि ।। ६.१०१.३२ ।।


###Slōka 33/ श्लोक ३३###


    तामनुव्याहरच्छक्तिमापतन्तीं स राघवः ।
    स्वस्त्यस्तु लक्ष्मणायेति मोघा भव हतोद्यमा ।। ६.१०१.३३ ।।


###Slōka 34/ श्लोक ३४###


    रावणेन रणे शक्तिः क्रुद्धेनाशीविषोपमा ।
    मुक्ता ऽ ऽशूरस्यभीतस्य लक्ष्मणस्य ममज्ज सा ।। ६.१०१.३४ ।।


###Slōka 35/ श्लोक ३५###


    न्यपतत् सा महावेगा लक्ष्मणस्य महोरसि ।
    जिह्वेवोरगराजस्य दीप्यमाना महाद्युतिः ।। ६.१०१.३५ ।।


###Slōka 36/ श्लोक ३६###


    ततो रावणवेगेन सुदूरमवगाढया ।
    शक्त्या निर्भिन्नहृदयः पपात भुवि लक्ष्मणः ।। ६.१०१.३६ ।।


###Slōka 37/ श्लोक ३७###


    तदवस्थं समीपस्थो लक्ष्मणं प्रेक्ष्य राघवः ।
    भ्रातृस्नेहान्महातेजा विषण्णहृदयो ऽभवत् ।। ६.१०१.३७ ।।


###Slōka 38/ श्लोक ३८###


    स मुहूर्तमनुध्याय बाष्पव्याकुललोचनः ।
    बभूव संरब्धतरो युगान्त इव पावकः ।। ६.१०१.३८ ।।


###Slōka 39/ श्लोक ३९###


    न विषादस्य कालो ऽयमिति सञ्चिन्त्य राघवः ।
    चक्रे सुतुमुलं युद्धं रावणस्य वधे धृतः ।सर्वयत्नेन महता लक्ष्मणं सन्निरीक्ष्य च ।। ६.१०१.३९ ।।


###Slōka 40/ श्लोक ४०###


    स ददर्श ततो रामः शक्त्या भिन्नं महाहवे ।
    लक्ष्मणं रुधिरादिग्धं सपन्नगमिवाचलम् ।। ६.१०१.४० ।।


###Slōka 41/ श्लोक ४१###


    तामपि प्रहितां शक्तिं रावणेन बलीयसा ।
    यत्नतस्ते हरिश्रेष्ठा न शेकुरवमर्दितुम् ।। ६.१०१.४१ ।।


###Slōka 42/ श्लोक ४२###


    अर्दिताश्चैव बाणौघैः क्षिप्रहस्तेन रक्षसा ।
    । ६.१०१.४२ ।।


###Slōka 43/ श्लोक ४३###


    सौमित्रिं सा विनिर्भिद्य प्रविष्टा धरणीतलम् ।
    । ६.१०१.४३ ।।


###Slōka 44/ श्लोक ४४###


    तां कराभ्यां परामृश्य रामः शक्तिं भयावहाम् ।
    बभञ्ज समरे क्रुद्धो बलवान् विचकर्ष च ।। ६.१०१.४४ ।।


###Slōka 45/ श्लोक ४५###


    तस्य निष्कर्षतः शक्तिं रावणेन बलीयसा ।
    शराः सर्वेषु गात्रेषु पातिता मर्मभेदिनः ।। ६.१०१.४५ ।।


###Slōka 46/ श्लोक ४६###


    अचिन्तयित्वा तान् बाणान् समाश्लिष्य च लक्ष्णमम् ।
    अब्रवीच्छ हनूमन्तं सुग्रीवं चैव राघवः ।। ६.१०१.४६ ।।


###Slōka 47/ श्लोक ४७###


    लक्ष्मणं परिवार्येह तिष्ठध्वं वानरोत्तमाः ।
    । ६.१०१.४७ ।।


###Slōka 48/ श्लोक ४८###


    पराक्रमस्य कालो ऽयं सम्प्राप्तो मे चिरेप्सितः ।
    पापात्मा ऽयं दशग्रीवो वध्यतां पापनिश्चयः ।काङ्क्षतः स्तोककस्येव घर्मान्ते मेघदर्शनम् ।। ६.१०१.४८ ।।


###Slōka 49/ श्लोक ४९###


    अस्मिन् मुहूर्ते न चिरात् सत्यं प्रतिशृणोमि वः ।
    अरावणमरामं वा जगद्द्रक्ष्यथ वानराः ।। ६.१०१.४९ ।।


###Slōka 50/ श्लोक ५०###


    राज्यनाशं वने वासं दण्डके परिधावनम् ।
    वैदेह्याश्च परामर्शं रक्षोभिश्च समागमम् ।। ६.१०१.५० ।।


###Slōka 51/ श्लोक ५१###


    प्राप्तं दुःखं महद्घोरं क्लेशं च निरयोपमम् ।
    अद्य सर्वमहं त्यक्ष्ये निहत्वा रावणं रणे ।। ६.१०१.५१ ।।


###Slōka 52/ श्लोक ५२###


    यदर्थं वानरं सैन्यं समानीतमिदं मया ।
    सुग्रीवश्च कृतो राज्ये निहत्वा वालिनं रणे ।। ६.१०१.५२ ।।


###Slōka 53/ श्लोक ५३###


    यदर्थं सागरः क्रान्तः सेतुर्बद्धश्च सागरे ।
    सो ऽयमद्य रणे पापश्चक्षुर्विषयमागतः ।। ६.१०१.५३ ।।


###Slōka 54/ श्लोक ५४###


    चक्षुर्विषयमागम्य नायं जीवितुमर्हति ।
    दृष्टिं दृष्टिविषस्येव सर्पस्य मम रावणः ।। ६.१०१.५४ ।।


###Slōka 55/ श्लोक ५५###


    स्वस्थाः पश्यत दुर्धर्षा युद्धं वानरपुङ्गवाः ।
    आसीनाः पर्वताग्रेषु ममेदं रावणस्य च ।। ६.१०१.५५ ।।


###Slōka 56/ श्लोक ५६###


    अद्य रामस्य रामत्वं पश्यन्तु मम संयुगे ।
    त्रयो लोकाः सगन्धर्वाः सदेवाः सर्षिचारणाः ।। ६.१०१.५६ ।।


###Slōka 57/ श्लोक ५७###


    अद्य कर्म करिष्यामि यल्लोकाः सचराचराः ।
    सदेवाः कथयिष्यन्ति यावद्भूमिर्धरिष्यति ।समागम्य सदा लोके यथा युद्धं प्रवर्तितम् ।। ६.१०१.५७ ।।


###Slōka 58/ श्लोक ५८###


    एवमुक्त्वा शितैर्बाणैस्तप्तकाञ्चनभूषणैः ।
    आजघान दशग्रीवं रणे रामः समाहितः ।। ६.१०१.५८ ।।


###Slōka 59/ श्लोक ५९###


    अथ प्रदीप्तैर्नाराचैर्मुसलैश्चापि रावणः ।
    अभ्यवर्षत्तदा रामं धाराभिरिव तोयदः ।। ६.१०१.५९ ।।


###Slōka 60/ श्लोक ६०###


    रामरावणमुक्तानामन्योन्यमभिनिघ्नताम् ।
    शराणां च शराणां च बभूव तुमुलः स्वनः ।। ६.१०१.६० ।।


###Slōka 61/ श्लोक ६१###


    ते भिन्नाश्च विकीर्णाश्च रामरावणयोः शराः ।
    अन्तरिक्षात् प्रदीप्ताग्रा निपेतुर्धरणीतले ।। ६.१०१.६१ ।।


###Slōka 62/ श्लोक ६२###


    तयोर्ज्यातलनिर्घोषो रामरावणयोर्महान् ।
    त्रासनः सर्वभूतानां सम्बभूवाद्भुतोपमः ।। ६.१०१.६२ ।।


###Slōka 63/ श्लोक ६३###


    स कीर्यमाणः शरजालवृष्टिभिर्महात्मना दीप्तधनुष्मता ऽर्दितः ।
    भयात् प्रदुद्राव समेत्य रावणो यथा ऽनिलेनाभिहतो बलाहकः ।। ६.१०१.६३ ।।


###Slōka 64/ श्लोक ६४###


    इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे एकोत्तरशततमः सर्गः ।
    । १०१ ।।


