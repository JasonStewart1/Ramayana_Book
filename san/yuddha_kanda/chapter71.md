युद्धकाण्डम्
===============================


## Chapter 71  / सर्गः ७१##


###Slōka 1/ श्लोक १###


    स्वबलं व्यथितं दृष्ट्वा तुमुलं रोमहर्षणम्।
    भ्रातऽंश्च निहतान् दृष्ट्वा शक्रतुल्यपराक्रमान् ।। ६.७१.१ ।।


###Slōka 2/ श्लोक २###


    पितृव्यौ चापि सन्दृश्य समरे सन्निषूदितौ।
    युद्धोन्मत्तं च मत्तं च भ्रातरौ राक्षसर्षभौ ।। ६.७१.२ ।।


###Slōka 3/ श्लोक ३###


    चुकोप च महातेजा ब्रह्मदत्तवरो युधि।
    अतिकायो ऽद्रिसङ्काशो देवदानवदर्पहा ।। ६.७१.३ ।।


###Slōka 4/ श्लोक ४###


    स भास्करसहस्रस्य सङ्घातमिव भास्वरम्।
    रथमास्थाय शक्रारिरभिदुद्राव वानरान् ।। ६.७१.४ ।।


###Slōka 5/ श्लोक ५###


    स विस्फार्य महच्चापं किरीटी मृष्टकुण्डलः।
    नाम विश्रावयामास ननाद च महास्वनम् ।। ६.७१.५ ।।


###Slōka 6/ श्लोक ६###


    तेन सिंहप्रणादेन नामविश्रावणेन च।
    ज्याशब्देन च भीमेन त्रासयामास वानरान् ।। ६.७१.६ ।।


###Slōka 7/ श्लोक ७###


    ते दृष्ट्वा देहमाहात्म्यं कुम्भकर्णो ऽयमुत्थितः।
    भयार्ता वानराः सर्वे संश्रयन्ते परस्परम् ।। ६.७१.७ ।।


###Slōka 8/ श्लोक ८###


    ते तस्य रूपमालोक्य यथा विष्णोस्त्रिविक्रमे।
    भयाद्वानरयूथास्ते विद्रवन्ति ततस्ततः ।। ६.७१.८ ।।


###Slōka 9/ श्लोक ९###


    ते ऽतिकायं समासाद्य वानरा मूढचेतसः।
    शरण्यं शरणं जग्मुर्लक्ष्मणाग्रजमाहवे ।। ६.७१.९ ।।


###Slōka 10/ श्लोक १०###


    ततो ऽतिकायं काकुत्स्थो रथस्थं पर्वतोपमम्।
    ददर्श धन्विनं दूराद्गर्जन्तं कालमेघवत् ।। ६.७१.१० ।।


###Slōka 11/ श्लोक ११###


    स तं दृष्ट्वा महात्मानं राघवस्तु विसिष्मिये।
    वानरान् सान्त्वयित्वा ऽथ विभीषणमुवाच ह ।। ६.७१.११ ।।


###Slōka 12/ श्लोक १२###


    को ऽसौ पर्वतसङ्काशो धनुष्मान् हरिलोचनः।
    युक्ते हयसहस्रेण विशाले स्यन्दने स्थितः ।। ६.७१.१२ ।।


###Slōka 13/ श्लोक १३###


    य एष निशितैः शूलैः सुतीक्ष्णैः प्रासतोमरैः।
    अर्चिष्मद्भिर्वृतो भाति भूतैरिव महेश्वरः ।। ६.७१.१३ ।।


###Slōka 14/ श्लोक १४###


    कालजिह्वाप्रकाशाभिर्य एषो ऽतिविराजते।
    आवृतो रथशक्तीभिर्विद्युद्भिरिव तोयदः ।। ६.७१.१४ ।।


###Slōka 15/ श्लोक १५###


    धनूंषि चास्य सज्यानि हेमपृष्ठानि सर्वशः।
    शोभयन्ति रथश्रेष्ठं शक्रचाप इवाम्बरम् ।। ६.७१.१५ ।।


###Slōka 16/ श्लोक १६###


    क एष रक्षश्शार्दूलो रणभूमिं विराजयन्।
    अभ्येति रथिनां श्रेष्ठो रथेनादित्यतेजसा ।। ६.७१.१६ ।।


###Slōka 17/ श्लोक १७###


    ध्वजशृङ्गप्रतिष्ठेन राहुणा ऽभिविराजते।
    सूर्यरश्मिनिभैर्बाणैर्दिशो दश विराजयन् ।। ६.७१.१७ ।।


###Slōka 18/ श्लोक १८###


    त्रिणतं मेघनिर्ह्रादं हेमपृष्ठमलङ्कृतम्।
    शतक्रतुधनुःप्रख्यं धनुश्चास्य विराजते ।। ६.७१.१८ ।।


###Slōka 19/ श्लोक १९###


    सध्वजः सपताकश्च सानुकर्षो महारथः।
    चतुस्सादिसमायुक्तो मेघस्तनितनिस्वनः ।। ६.७१.१९ ।।


###Slōka 20/ श्लोक २०###


    विंशतिर्दश चाष्टौ च तूण्यो ऽस्य रथमास्थिताः।
    कार्मुकानि च भीमानि ज्याश्च काञ्चनपिङ्गलाः ।। ६.७१.२० ।।


###Slōka 21/ श्लोक २१###


    द्वौ च खड्गौ रथगतौ पार्श्वस्थौ पार्श्वशोभितौ।
    चतुर्हस्तत्सरुयुतौ व्यक्तहस्तदशायतौ ।। ६.७१.२१ ।।


###Slōka 22/ श्लोक २२###


    रक्तकण्ठगुणो धीरो महापर्वतसन्निभः।
    कालः कालमहावक्त्रो मेघस्थ इव भास्करः ।। ६.७१.२२ ।।


###Slōka 23/ श्लोक २३###


    काञ्चनाङ्गदनद्धाभ्यां भुजाभ्यामेष शोभते।
    शृङ्गाभ्यामिव तुङ्गाभ्यां हिमवान् पर्वतोत्तमः ।। ६.७१.२३ ।।


###Slōka 24/ श्लोक २४###


    कुण्डलाभ्यां तु यस्यैतद्भाति वक्त्रं शुभेक्षणम्।
    पुनर्वस्वन्तरगतं पूर्णं बिम्बमिवैन्दवम् ।। ६.७१.२४ ।।


###Slōka 25/ श्लोक २५###


    आचक्ष्व मे महाबाहो त्वमेनं राक्षसोत्तमम्।
    यं दृष्ट्वा वानराः सर्वे भयार्ता विद्रुता दिशः ।। ६.७१.२५ ।।


###Slōka 26/ श्लोक २६###


    स पृष्टो राजपुत्रेण रामेणामिततेजसा।
    आचचक्षे महातेजा राघवाय विभीषणः ।। ६.७१.२६ ।।


###Slōka 27/ श्लोक २७###


    दशग्रीवो महातेजा राजा वैश्रवणानुजः।
    भीमकर्मा महोत्साहो रावणो राक्षसाधिपः ।। ६.७१.२७ ।।


###Slōka 28/ श्लोक २८###


    तस्यासीद्वीर्यवान् पुत्रो रावणप्रतिमो रणे।
    वृद्धसेवी श्रुतिधरः सर्वास्त्रविदुषां वरः ।। ६.७१.२८ ।।


###Slōka 29/ श्लोक २९###


    अश्वपृष्ठे रथे नागे खड्गे धनुषि कर्षणे।
    भेदे सान्त्वे च दाने च नये मन्त्रे च सम्मतः ।। ६.७१.२९ ।।


###Slōka 30/ श्लोक ३०###


    यस्य बाहू समाश्रित्य लङ्का वसति निर्भया।
    तनयं धान्यमालिन्या अतिकायमिमं विदुः ।। ६.७१.३० ।।


###Slōka 31/ श्लोक ३१###


    एतेनाराधितो ब्रह्मा तपसा भावितात्मना।
    अस्त्राणि चाप्यवाप्तानि रिपवश्च पराजिताः ।। ६.७१.३१ ।।


###Slōka 32/ श्लोक ३२###


    सुरासुरैरवध्यत्वं दत्तमस्मै स्वयम्भुवा।
    एतच्च कवचं दिव्यं रथश्चैषो ऽर्कभास्वरः ।। ६.७१.३२ ।।


###Slōka 33/ श्लोक ३३###


    एतेन शतशो देवा दानवाश्च पराजिताः।
    रक्षितानि च रक्षांसि यक्षाश्चापि निषूदिताः ।। ६.७१.३३ ।।


###Slōka 34/ श्लोक ३४###


    वज्रं विष्टम्भितं येन बाणैरिन्द्रस्य धीमतः।
    पाशः सलिलराजस्य रणे प्रतिहतस्तथा ।। ६.७१.३४ ।।


###Slōka 35/ श्लोक ३५###


    एषो ऽतिकायो बलवान् राक्षसानामथर्षभः।
    रावणस्य सुतो धीमान् देवदानवदर्पहा ।। ६.७१.३५ ।।


###Slōka 36/ श्लोक ३६###


    तदस्मिन् क्रियतां यत्नः क्षिप्रं पुरुषपुङ्गव।
    पुरा वानरसैन्यानि क्षयं नयति सायकैः ।। ६.७१.३६ ।।


###Slōka 37/ श्लोक ३७###


    ततो ऽतिकायो बलवान् प्रविश्य हरिवाहिनीम्।
    विस्फारयामास धनुर्ननाद च पुनःपुनः ।। ६.७१.३७ ।।


###Slōka 38/ श्लोक ३८###


    तं भीमवपुषं दृष्ट्वा रथस्थं रथिनां वरम्।
    अभिपेतुर्महात्मानो ये प्रधाना वनौकसः ।। ६.७१.३८ ।।


###Slōka 39/ श्लोक ३९###


    कुमुदो द्विविदो मैन्दो नीलः शरभ एव च।
    पादपैर्गिरिशृङ्गैश्च युगपत् समभिद्रवन् ।। ६.७१.३९ ।।


###Slōka 40/ श्लोक ४०###


    तेषां वृक्षांश्च शैलांश्च शरैः काञ्चनभूषणैः।
    अतिकायो महातेजाश्चिच्छेदास्त्रविदां वरः ।। ६.७१.४० ।।


###Slōka 41/ श्लोक ४१###


    तांश्चैव सर्वान् स हरीन् शरैः सर्वायसैर्बली।
    विव्याधाभिमुखः सङ्ख्ये भीमकायो निशाचरः ।। ६.७१.४१ ।।


###Slōka 42/ श्लोक ४२###


    ते ऽर्दिता बाणवर्षेण भग्नगात्राः प्लवङ्गमाः।
    न शेकुरतिकायस्य प्रतिकर्तुं महारणे ।। ६.७१.४२ ।।


###Slōka 43/ श्लोक ४३###


    तत्सैन्यं हरिवीराणां त्रासयामास राक्षसः।
    मृगयूथमिव क्रुद्धो हरिर्यौवनदर्पितः ।। ६.७१.४३ ।।


###Slōka 44/ श्लोक ४४###


    स राक्षसेन्द्रो हरिसैन्यमध्ये नायुध्यमानं निजघान कञ्चित्।
    उपेत्य रामं सधनुः कलापी सगर्वितं वाक्यमिदं बभाषे ।। ६.७१.४४ ।।


###Slōka 45/ श्लोक ४५###


    रथे स्थितो ऽहं शरचापपाणिर्न प्राकृतं कञ्चन योधयामि।
    यश्चास्ति कश्चिद्व्यवसाययुक्तो ददातु मे क्षिप्रमिहाद्य युद्धम् ।। ६.७१.४५ ।।


###Slōka 46/ श्लोक ४६###


    तत्तस्य वाक्यं ब्रुवतो निशम्य चुकोप सौमित्रिरमित्रहन्ता।
    अमृष्यमाणश्च समुत्पपात जग्राह चापं च ततः स्मयित्वा ।। ६.७१.४६ ।।


###Slōka 47/ श्लोक ४७###


    क्रुद्धः सौमित्रिरुत्पत्य तूणादाक्षिप्य सायकम्।
    पुरस्तादतिकायस्य विचकर्ष महद्धनुः ।। ६.७१.४७ ।।


###Slōka 48/ श्लोक ४८###


    पूरयन् स महीं शैलानाकाशं सागरं दिशः।
    ज्याशब्दो लक्ष्मणस्योग्रस्त्रासयन् रजनीचरान् ।। ६.७१.४८ ।।


###Slōka 49/ श्लोक ४९###


    सौमित्रेश्चापनिर्घोषं श्रुत्वा प्रतिभयं तदा।
    विसिष्मिये महातेजा राक्षसेन्द्रात्मजो बली ।। ६.७१.४९ ।।


###Slōka 50/ श्लोक ५०###


    अथातिकायः कुपितो दृष्ट्वा लक्ष्मणमुत्थितम्।
    आदाय निशितं बाणमिदं वचनमब्रवीत् ।। ६.७१.५० ।।


###Slōka 51/ श्लोक ५१###


    बालस्त्वमसि सौमित्रे विक्रमेष्वविचक्षणः।
    गच्छ किं कालसदृशं मां योधयितुमिच्छसि ।। ६.७१.५१ ।।


###Slōka 52/ श्लोक ५२###


    नहि मद्बाहुसृष्टानामस्त्राणां हिमवानपि।
    सोढुमुत्सहते वेगमन्तरिक्षमथो मही ।। ६.७१.५२ ।।


###Slōka 53/ श्लोक ५३###


    सुखप्रसुप्तं कालाग्निं निबोधयितुमिच्छसि।
    न्यस्यचापं निवर्तस्व मा प्राणान् जहि मद्गतः ।। ६.७१.५३ ।।


###Slōka 54/ श्लोक ५४###


    अथवा त्वं प्रतिष्टब्धो न निवर्तितुमिच्छसि।
    तिष्ठ प्राणान् परित्यज्य गमिष्यसि यमक्षयम् ।। ६.७१.५४ ।।


###Slōka 55/ श्लोक ५५###


    पश्य मे निशितान् बाणानरिदर्पनिषूदनान्।
    ईश्वरायुधसङ्काशांस्तप्तकाञ्चनभूषणान् ।। ६.७१.५५ ।।


###Slōka 56/ श्लोक ५६###


    एष ते सर्पसङ्काशो बाणः पास्यति शोणितम्।
    मृगराज इव क्रुद्धो नागराजस्य शोणितम्।इत्येवमुक्त्वा सङ्क्रुद्धः शरं धनुषि सन्दधे ।। ६.७१.५६ ।।


###Slōka 57/ श्लोक ५७###


    श्रुत्वा ऽतिकायस्य वचः सरोषं सगर्वितं संयति राजपुत्रः।
    स सञ्चुकोपातिबलो बृहच्छ्रीरुवाच वाक्यं च ततो महार्थम् ।। ६.७१.५७ ।।


###Slōka 58/ श्लोक ५८###


    न वाक्यमात्रेण भवान् प्रधानो न कत्थनात् सत्पुरुषा भवन्ति।
    मयि स्थिते धन्विनि बाणपाणौ निदर्शय स्वात्मबलं दुरात्मन् ।। ६.७१.५८ ।।


###Slōka 59/ श्लोक ५९###


    कर्मणा सूचयात्मानं न विकत्थितुमर्हसि।
    पौरुषेण तु यो युक्तः स तु शूर इति स्मृतः ।। ६.७१.५९ ।।


###Slōka 60/ श्लोक ६०###


    सर्वायुधसमायुक्तो धन्वी त्वं रथमास्थितः।
    शरैर्वा यदि वाप्यस्त्रैर्दर्शयस्व पराक्रमम् ।। ६.७१.६० ।।


###Slōka 61/ श्लोक ६१###


    ततः शिरस्ते निशितैः पातयिष्याम्यहं शरैः।
    मारुतः कालसम्पक्वं वृन्तात्तालफलं यथा ।। ६.७१.६१ ।।


###Slōka 62/ श्लोक ६२###


    अद्य ते मामका बाणास्तप्तकाञ्चनभूषणाः।
    पास्यन्ति रुधिरं गात्राद्बाणशल्यान्तरोत्थितम् ।। ६.७१.६२ ।।


