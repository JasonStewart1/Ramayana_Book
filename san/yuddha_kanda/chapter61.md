युद्धकाण्डम्
===============================


## Chapter 61  / सर्गः ६१##


###Slōka 1/ श्लोक १###


    ततो रामो भहातेजा धनुरादाय वीर्यवान् ।
    किरीटिनं महाकायं कुम्भकर्णं ददर्श ह ।। ६.६१.१ ॥


###Slōka 2/ श्लोक २###


    तं दृष्ट्वा राक्षसश्रेष्ठं पर्वताकारदर्शनम् ।
    क्रममाणमिवाकाशं पुरा नारायणं प्रभुम् ।सतोयाम्बुदसङ्काशं काञ्चनाङ्गदभूषणम् ।। ६.६१.२ ॥


###Slōka 3/ श्लोक ३###


    दृष्ट्वा पुनः प्रदुद्राव वानराणां महाचमूः ।
    । ६.६१.३ ॥


###Slōka 4/ श्लोक ४###


    विद्रुतां वाहिनीं दृष्ट्वा वर्धमानं च राक्षसम् ।
    सविस्मयमिदं रामो विभीषणमुवाच ह ।। ६.६१.४ ॥


###Slōka 5/ श्लोक ५###


    को ऽसौ पर्वतसङ्काशः किरीटी हरिलोचनः ।
    लङ्कायां दृश्यते वीर सविद्युदिव तोयदः ।। ६.६१.५ ॥


###Slōka 6/ श्लोक ६###


    पृथिव्याः केतुभूतो ऽसौ महानेको ऽत्र दृश्यते ।
    यं दृष्ट्वा वानराः सर्वे विद्रवन्ति ततस्ततः ।। ६.६१.६ ॥


###Slōka 7/ श्लोक ७###


    आचक्ष्व मे महान् को ऽसौ रक्षो वा यदि वा ऽसुरः ।
    न मयैवंविधं भूतं दृष्टपूर्वं कदाचन ।। ६.६१.७ ॥


###Slōka 8/ श्लोक ८###


    स पृष्टो राजपुत्रेण रामेणाक्लिष्टकर्मणा ।
    विभीषणो महाप्राज्ञः काकुत्स्थमिदमब्रवीत् ।। ६.६१.८ ॥


###Slōka 9/ श्लोक ९###


    येन वैवस्वतो युद्धे वासवश्च पराजितः ।
    सैष विश्रवसः पुत्रः कुम्भकर्णः प्रतापवान् ।अस्य प्रमाणात् सदृशो राक्षसो ऽन्यो न विद्यते ।। ६.६१.९ ॥


###Slōka 10/ श्लोक १०###


    एतेन देवा युधि दानवाश्च यक्षा भुजङ्गाः पिशिताशनाश्च ।
    गन्धर्वविद्याधरकिन्नराश्च सहस्रशो राघव सम्प्रभग्राः ।। ६.६१.१० ॥


###Slōka 11/ श्लोक ११###


    शूलपाणिं विरूपाक्षं कुम्भकर्णं महाबलम् ।
    हन्तुं न शेकुस्त्रिदशाः कालो ऽयमिति मोहिताः ।। ६.६१.११ ॥


###Slōka 12/ श्लोक १२###


    प्रकृत्या ह्येष तेजस्वी कुम्भकर्णो महाबलः ।
    अन्येषां राक्षसेन्द्राणां वरदानकृतं बलम् ।। ६.६१.१२ ॥


###Slōka 13/ श्लोक १३###


    एतेन जातमात्रेण क्षुधार्तेन महात्मना ।
    भक्षितानि सहस्राणि सत्त्वानां सुबहून्यपि ।। ६.६१.१३ ॥


###Slōka 14/ श्लोक १४###


    तेषु सम्भक्ष्यमाणेषु प्रजा भयनिपीडिताः ।
    यान्ति स्म शरणं शक्रं तमप्यर्थं न्यवेदयन् ।। ६.६१.१४ ॥


###Slōka 15/ श्लोक १५###


    स कुम्भकर्णं कुपितो महेन्द्रो जघान वज्रेण शितेन वज्री ।
    स शक्रवज्राभिहतो महात्मा चचाल कोपाच्च भृशं ननाद ।। ६.६१.१५ ॥


###Slōka 16/ श्लोक १६###


    तस्य नानद्यमानस्य कुम्भकर्णस्य धीमतः ।
    श्रुत्वा ऽतिनादं वित्रस्ता भूयो भूमिर्वितत्रसे ।। ६.६१.१६ ॥


###Slōka 17/ श्लोक १७###


    तत्र कोपान्महेन्द्रस्य कुम्भकर्णो महाबलः ।
    विकृष्यैरावताद्दन्तं जघानोरसि वासवम् ।। ६.६१.१७ ॥


###Slōka 18/ श्लोक १८###


    कुम्भकर्णप्रहारार्तो विजज्वाल स वासवः ।
    ततो विषेदुः सहसा देवब्रह्मर्षिदानवाः ।। ६.६१.१८ ॥


###Slōka 19/ श्लोक १९###


    प्रजाभिः सह शक्रश्च ययौ स्थानं स्वयम्भुवः ।
    कुम्भकर्णस्य दौरात्म्यं शशंसुस्ते प्रजापतेः ।। ६.६१.१९ ॥


###Slōka 20/ श्लोक २०###


    प्रजानां भक्षणं चापि देवानां चापि धर्षणम् ।
    आश्रमध्वंसनं चापि परस्त्रीहरणं भृशम् ।। ६.६१.२० ॥


###Slōka 21/ श्लोक २१###


    एवं प्रजा यदि त्वेष भक्षयिष्यति नित्यशः ।
    अचिरेणैव कालेन शून्यो लोको भविष्यति ।। ६.६१.२१ ॥


###Slōka 22/ श्लोक २२###


    वासवस्य वचः श्रुत्वा सर्वलोकपितामहः ।
    रक्षांस्यावाहयामास कुम्भकर्णं ददर्श ह ।। ६.६१.२२ ॥


###Slōka 23/ श्लोक २३###


    कुम्भकर्णं समीक्ष्यैव वितत्रास प्रजापतिः ।
    दृष्ट्वा विश्वास्य चैवेदं स्वयम्भूरिदमब्रवीत् ।। ६.६१.२३ ॥


###Slōka 24/ श्लोक २४###


    ध्रुवं लोकविनाशाय पौलस्त्येनासि निर्मितः ।
    तस्मात्त्वमद्यप्रभृति मृतकल्पः शयिष्यसे ।। ६.६१.२४ ॥


###Slōka 25/ श्लोक २५###


    ब्रह्मशापाभिभूतो ऽथ निपपाताग्रतः प्रभोः ।
    ततः परमसम्भ्रान्तो रावणो वाक्यमब्रवीत् ।। ६.६१.२५ ॥


###Slōka 26/ श्लोक २६###


    विवृद्धः काञ्चनो वृक्षः फलकाले निकृत्यते ।
    न नप्तारं स्वकं न्याय्यं शप्तुमेवं प्रजापते ।। ६.६१.२६ ॥


###Slōka 27/ श्लोक २७###


    न मिथ्यावचनश्च त्वं स्वप्स्यत्येष न संशयः ।
    कालस्तु क्रियतामस्य शयने जागरे तथा ।। ६.६१.२७ ॥


###Slōka 28/ श्लोक २८###


    रावणस्य वचः श्रुत्वा स्वयम्भूरिदमब्रवीत् ।
    । ६.६१.२८ ॥


###Slōka 29/ श्लोक २९###


    शयति ह्येष षण्मासानेकाहं जागरिष्यति ।
    एकेनाह्ना त्वसौ वीरश्चरन् भूमिं बुभुक्षितः ।व्यात्तास्यो भक्षयेल्लोकान् सक्रुद्ध इव पावकः ।। ६.६१.२९ ॥


###Slōka 30/ श्लोक ३०###


    सो ऽसौ व्यसनमापन्नः कुम्भकर्णमबोधयत् ।
    त्वत्पराक्रमभीतश्च राजा सम्प्रति रावणः ।। ६.६१.३० ॥


###Slōka 31/ श्लोक ३१###


    स एष निर्गतो वीरः शिबिराद्भीमविक्रमः ।
    वानरान् भृशसङ्क्रुद्धो भक्षयन् परिधावति ।। ६.६१.३१ ॥


###Slōka 32/ श्लोक ३२###


    कुम्भकर्णं समीक्ष्यैव हरयो ऽद्य प्रविद्रुताः ।
    कथमेनं रणे क्रुद्धं वारयिष्यन्ति वानराः ।। ६.६१.३२ ॥


###Slōka 33/ श्लोक ३३###


    उच्यन्तां वानराः सर्वे यन्त्रमेतत् समुच्छ्रितम् ।
    इति विज्ञाय हरयो भविष्यन्तीह निर्भयाः ।। ६.६१.३३ ॥


###Slōka 34/ श्लोक ३४###


    विभीषणवचः श्रुत्वा हेतुमत् सुमुखेरितम् ।
    उवाच राघवो वाक्यं नीलं सेनापतिं तदा ।। ६.६१.३४ ॥


###Slōka 35/ श्लोक ३५###


    गच्छ सैन्यानि सर्वाणि व्यूह्य तिष्ठस्व पावके ।
    द्वाराण्यादाय लङ्कायाश्चर्याश्चाप्यथ सङ्क्रमान् ।। ६.६१.३५ ॥


###Slōka 36/ श्लोक ३६###


    शैलशृङ्गाणि वृक्षांश्च शिलाश्चाप्युपसंहर ।
    तिष्ठन्तु वानराः सर्वे सायुधाः शैलपाणयः ।। ६.६१.३६ ॥


###Slōka 37/ श्लोक ३७###


    राघवेण समादिष्टो नीलो हरिचमूपतिः ।
    शशास वानरानीकं यथावत् कपिकुञ्जरः ।। ६.६१.३७ ॥


###Slōka 38/ श्लोक ३८###


    ततो गवाक्षः शरभो हनुमानङ्गदस्तथा ।
    शैलशृङ्गाणि शैलाभा गृहीत्वा द्वारमभ्ययुः ।। ६.६१.३८ ॥


###Slōka 39/ श्लोक ३९###


    रामवाक्यमुपश्रुत्य हरयो जितकाशिनः ।
    पादपैरर्दयन् वीरा वानराः परवाहिनीम् ।। ६.६१.३९ ॥


###Slōka 40/ श्लोक ४०###


    ततो हरीणां तदनीकमुग्रं रराज शैलोद्यतदीप्तहस्तम् ।
    गिरेः समीपानुगतं यथैव महन्महाम्भोधरजालमुग्रम् ।। ६.६१.४० ॥


###Slōka 41/ श्लोक ४१###


    इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे एकषष्टितमः सर्गः ।
    । ६१ ।।


