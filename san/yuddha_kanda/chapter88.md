युद्धकाण्डम्
===============================


## Chapter 88  / सर्गः ८८##


###Slōka 1/ श्लोक १###


    विभीषणवचः श्रुत्वा रावणिः क्रोधमूर्च्छितः।
    अब्रवीत् परुषं वाक्यं वेगेनाभ्युत्पपात ह ।। ६.८८.१ ।।


###Slōka 2/ श्लोक २###


    उद्यतायुधनिस्त्रिंशो रथे सुसमलङ्कृते।
    कालाश्वयुक्ते महति स्थितः कालान्तकोपमः ।। ६.८८.२ ।।


###Slōka 3/ श्लोक ३###


    महाप्रमाणमुद्यम्य विपुलं वेगवद्दृढम्।
    धनुर्भीमं परामृश्य शरांश्चामित्रशातनान् ।। ६.८८.३ ।।


###Slōka 4/ श्लोक ४###


    तं ददर्श महेष्वासो रथे सुसमलङ्कृतः।
    अलङ्कृतममित्रघ्नं राघवस्यानुजं बली।हनुमत्पृष्ठमासीनमुदयस्थरविप्रभम् ।। ६.८८.४ ।।


###Slōka 5/ श्लोक ५###


    उवाचैनं समारब्धः सौमित्रिं सविभीषणम्।
    तांश्च वानरशार्दूलान् पश्यध्वं मे पराक्रमम् ।। ६.८८.५ ।।


###Slōka 6/ श्लोक ६###


    अद्य मत्कार्मुकोत्सृष्टं शरवर्षं दुरासदम्।
    मुक्तं वर्षमिवाकाशे वारयिष्यथ संयुगे ।। ६.८८.६ ।।


###Slōka 7/ श्लोक ७###


    अद्य वो मामका बाणा महाकार्मुकनिस्सृताः।
    विधमिष्यन्ति गात्राणि तूलराशिमिवानलः ।। ६.८८.७ ।।


###Slōka 8/ श्लोक ८###


    तीक्ष्णसायकनिर्भिन्नान् शूलशक्त्यष्टितोमरैः।
    अद्य वो गमयिष्यामि सर्वानेव यमक्षयम् ।। ६.८८.८ ।।


###Slōka 9/ श्लोक ९###


    क्षिपतः शरवर्षाणि क्षिप्रहस्तस्य मे युधि।
    जीमूतस्येव नदतः कः स्थास्यति ममाग्रतः ।। ६.८८.९ ।।


###Slōka 10/ श्लोक १०###


    रात्रियुद्धे मया पूर्वं वज्राशनिसमैः शरैः।
    शायितौ स्थो मया भूमौ विसञ्ज्ञौ सपुरस्सरौ ।। ६.८८.१० ।।


###Slōka 11/ श्लोक ११###


    स्मृतिर्न ते ऽस्ति वा मन्ये व्यक्तं वा यमसादनम्।
    आशीविषमिव क्रुद्धं यन्मां योद्धुं व्यवस्थितः ।। ६.८८.११ ।।


###Slōka 12/ श्लोक १२###


    तच्छुत्वा राक्षसेन्द्रस्य गर्जितं लक्ष्णस्तदा।
    अभीतवदनः क्रुद्धो रावणिं वाक्यमब्रवीत् ।। ६.८८.१२ ।।


###Slōka 13/ श्लोक १३###


    उक्तश्च दुर्गमः पारः कार्याणां राक्षस त्वया।
    कार्याणां कर्मणा पारं यो गच्छति स बुद्धिमान् ।। ६.८८.१३ ।।


###Slōka 14/ श्लोक १४###


    स त्वमर्थस्य हीनार्थो दुरवापस्य केनचित्।
    वचो व्याहृत्य जानीषे कृतार्थो ऽस्मीति दुर्मते ।। ६.८८.१४ ।।


###Slōka 15/ श्लोक १५###


    अन्तर्धानगतेनाजौ यस्त्वया ऽ ऽचरितस्तदा।
    तस्कराचरितो मार्गो नैष वीरनिषेवितः ।। ६.८८.१५ ।।


###Slōka 16/ श्लोक १६###


    यथा बाणपथं प्राप्य स्थितो ऽहं तव राक्षस।
    दर्शयस्वाद्य तत्तेजो वाचा त्वं किं विकत्थसे ।। ६.८८.१६ ।।


###Slōka 17/ श्लोक १७###


    एवमुक्तो धनुर्भीमं परामृश्य महाबलः।
    ससर्ज निशितान् बाणानिन्द्रजित् समितिञ्जयः ।। ६.८८.१७ ।।


###Slōka 18/ श्लोक १८###


    ते निसृष्टा महावेगाः शराः सर्पविषोपमाः।
    सम्प्राप्य लक्ष्मणं पेतुः श्वसन्त इव पन्नगाः ।। ६.८८.१८ ।।


###Slōka 19/ श्लोक १९###


    शरैरतिमहावेगैर्वेगवान् रावणात्मजः।
    सौमित्रिमिन्द्रजिद्युद्धे विव्याध शुभलक्षणम् ।। ६.८८.१९ ।।


###Slōka 20/ श्लोक २०###


    स शरैरतिविद्धाङ्गो रुधिरेण समुक्षितः।
    शुशुभे लक्ष्मणः श्रीमान् विधूम इव पावकः ।। ६.८८.२० ।।


###Slōka 21/ श्लोक २१###


    इन्द्रजित्त्वात्मनः कर्म प्रसमीक्ष्याधिगम्य च।
    विनद्य सुमहानादमिदं वचनमब्रवीत् ।। ६.८८.२१ ।।


###Slōka 22/ श्लोक २२###


    पत्रिणः शितधारास्ते शरा मत्कार्मुकच्युताः।
    आदास्यन्ते ऽद्य सौमित्रे जिवितं जिवितान्तगाः ।। ६.८८.२२ ।।


###Slōka 23/ श्लोक २३###


    अद्य गोमायुसङ्घाश्च श्येनसङ्घाश्च लक्ष्मण।
    गृध्राश्च निपतन्तु त्वां गतासुं निहतं मया ।। ६.८८.२३ ।।


###Slōka 24/ श्लोक २४###


    क्षत्रबन्धुं सदानार्यं रामः परमादुर्मतिः।
    भक्तं भ्रातरमद्यैव त्वां द्रक्ष्यति मया हतम् ।। ६.८८.२४ ।।


###Slōka 25/ श्लोक २५###


    विशस्तकवचं भूमौ व्यपविद्धशरासनम्।
    हृतोत्तमाङ्गं सौमित्रे त्वामद्य निहतं मया ।। ६.८८.२५ ।।


###Slōka 26/ श्लोक २६###


    इति ब्रुवाणं संरब्धं परुषं रावणात्मजम्।
    हेतुमद्वाक्यमत्यर्थं लक्ष्मणः प्रत्युवाच ह ।। ६.८८.२६ ।।


###Slōka 27/ श्लोक २७###


    वाग्बलं त्यज दुर्बुद्धे क्रूरकर्मा ऽसि राक्षस।
    अथ कस्माद्वदस्येतत् सम्पादय सुकर्मणा ।। ६.८८.२७ ।।


###Slōka 28/ श्लोक २८###


    अकृत्वा कत्थसे कर्म किमर्थमिह राक्षस।
    कुरु तत्कर्म येनाहं श्रद्दध्यां तव कत्थनम् ।। ६.८८.२८ ।।


###Slōka 29/ श्लोक २९###


    अनुक्त्वा परुषं वाक्यं किञ्चिदप्यनवाक्षिपन्।
    अविकत्थन् वधिष्यामि त्वां पश्य पुरुषाधम ।। ६.८८.२९ ।।


###Slōka 30/ श्लोक ३०###


    इत्युक्त्वा पञ्च नाराचानाकर्णापूरितान् शितान्।
    निजघान महावेगान् लक्ष्मणो राक्षसोरसि ।। ६.८८.३० ।।


###Slōka 31/ श्लोक ३१###


    सुपत्रवाजिता बाणा ज्वलिता इव पन्नगाः।
    नैर्ऋतोरस्यभासन्त सवितू रश्मयो यथा ।। ६.८८.३१ ।।


###Slōka 32/ श्लोक ३२###


    स शरैराहतस्तेन सरोषो रावणात्मजः।
    सुप्रयुक्तैस्त्रिभिर्बाणैः प्रतिविव्याध लक्ष्मणम् ।। ६.८८.३२ ।।


###Slōka 33/ श्लोक ३३###


    स बभूव तदा भीमो नरराक्षससिंहयोः।
    विमर्दस्तुमुलो युद्धे परस्परजयैषिणोः ।। ६.८८.३३ ।।


###Slōka 34/ श्लोक ३४###


    उभौ हि बलसम्पन्नावुभौ विक्रमशालिनौ ।
    । ६.८८.३४ ।।


###Slōka 35/ श्लोक ३५###


    उभावपि सुविक्रान्तौ सर्वशस्त्रास्त्रकोविदौ।
    उभौ परमदुर्जेयावतुल्यबलतेजसौ ।। ६.८८.३५ ।।


###Slōka 36/ श्लोक ३६###


    युयुधाते तदा वीरौ ग्रहाविव नभोगतौ ।
    । ६.८८.३६ ।।


###Slōka 37/ श्लोक ३७###


    बलवृत्राविवाभीतौ युधि तौ दुष्प्रधर्षणौ।
    युयुधाते महात्मानौ तदा केसरिणाविव ।। ६.८८.३७ ।।


###Slōka 38/ श्लोक ३८###


    बहूनवसृजन्तौ हि मार्गणौघानवस्थितौ।
    नरराक्षससिंहौ तौ प्रहृष्टावभ्ययुध्यताम् ।। ६.८८.३८ ।।


###Slōka 39/ श्लोक ३९###


    सुसम्प्रहृष्टौ नरराक्षसोत्तमौ जयैषिणौ मार्गणचापधारिणौ।
    परस्परं तौ प्रववर्षतुर्भृशं शरौघवर्षेण बलाहकाविव ।। ६.८८.३९ ।।


###Slōka 40/ श्लोक ४०###


    अभिप्रवृद्धौ युधि युद्धकोविदौ शरासिचण्डौ शितशस्त्रधारिणौ।
    अभीक्ष्णमाविव्यधतुर्महाबलौ महाहवे शम्बरवासवाविव ।। ६.८८.४० ।।


###Slōka 41/ श्लोक ४१###


    इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे अष्टाशीतितमः सर्गः ।
    । ८८ ।।


