युद्धकाण्डम्
===============================


## Chapter 79  / सर्गः ७९##


###Slōka 1/ श्लोक १###


    निर्गतं मकाराक्षं ते दृष्ट्वा वानरयूथपाः।
    आप्लुत्य सहसा सर्वे योद्धुकामा व्यवस्थिताः ।। ६.७९.१ ।।


###Slōka 2/ श्लोक २###


    ततः प्रवृत्तं सुमहत् तद्युद्धं रोमहर्षणम्।
    निशाचरैः प्लवङ्गानां देवानां दानवैरिव ।। ६.७९.२ ।।


###Slōka 3/ श्लोक ३###


    वृक्षशूलनिपातैश्च शिलापरिघपातनैः।
    अन्योन्यं मर्दयन्ति स्म तदा कपिनिशाचराः ।। ६.७९.३ ।।


###Slōka 4/ श्लोक ४###


    शक्तिखड्गगदाकुन्तैस्तोमरैश्च निशाचराः।
    पट्टिशैर्भिन्दिपालैश्च निर्घातैश्च समन्ततः ।। ६.७९.४ ।।


###Slōka 5/ श्लोक ५###


    पाशमुद्गरदण्डैश्च निखातैश्चापरे तदा।
    कदनं कपिवीराणां चक्रुस्ते रजनीचराः ।। ६.७९.५ ।।


###Slōka 6/ श्लोक ६###


    बाणौघैरर्दिताश्चापि खरपुत्रेण वानराः।
    सम्भ्रान्तमनसः सर्वे दुद्रुवुर्भयपीडिताः ।। ६.७९.६ ।।


###Slōka 7/ श्लोक ७###


    तान् दृष्ट्वा राक्षसाः सर्वे द्रवमाणान् वलीमुखान्।
    नेदुस्ते सिंहवद्धृष्टा राक्षसा जितकाशिनः ।। ६.७९.७ ।।


###Slōka 8/ श्लोक ८###


    विद्रवत्सु तदा तेषु वानरेषु समन्ततः।
    रामस्तान् वारयामास शरवर्षेण राक्षसान् ।। ६.७९.८ ।।


###Slōka 9/ श्लोक ९###


    वारितान् राक्षसान् दृष्ट्वा मकराक्षो निशाचरः।
    क्रोधानलसमाविष्टो वचनं चेदमब्रवीत् ।। ६.७९.९ ।।


###Slōka 10/ श्लोक १०###


    तिष्ठ राम मया सार्धं द्वन्द्वयुद्धं ददामि ते।
    त्याजयिष्यामि ते प्राणान् धनुर्मुक्तैः शितैः शरैः ।। ६.७९.१० ।।


###Slōka 11/ श्लोक ११###


    यत्तदा दण्डकारण्ये पितरं हतवान् मम।
    मदग्रतः स्वकर्मस्थं दृष्ट्वा रोषो ऽभिवर्धते ।। ६.७९.११ ।।


###Slōka 12/ श्लोक १२###


    दह्यन्ते भृशमङ्गानि दुरात्मन् मम राघव।
    यन्मया ऽसि न दृष्टस्त्वं तस्मिन् काले महावने ।। ६.७९.१२ ।।


###Slōka 13/ श्लोक १३###


    दिष्ट्या ऽसि दर्शनं राम मम त्वं प्राप्तवानिह।
    काङ्क्षितो ऽसि क्षुधार्तस्य सिंहस्येवेतरो मृगः ।। ६.७९.१३ ।।


###Slōka 14/ श्लोक १४###


    अद्य मद्बाणवेगेन प्रेतराङ्विषयं गतः।
    ये त्वया निहता वीराः सह तैश्च समेष्यसि ।। ६.७९.१४ ।।


###Slōka 15/ श्लोक १५###


    बहुना ऽत्र किमुक्तेन शृणु राम वचो मम।
    पश्यन्तु सकला लोकास्त्वां मां चैव रणाजिरे ।। ६.७९.१५ ।।


###Slōka 16/ श्लोक १६###


    अस्त्रैर्वा गदया वापि बाहुभ्यां वा महाहवे।
    अभ्यस्तं येन वा राम तेनैव युधि वर्तताम् ।। ६.७९.१६ ।।


###Slōka 17/ श्लोक १७###


    मकराक्षवचः क्षुत्वा रामो दशरथात्मजः।
    अब्रवीत् प्रहसन् वाक्यमुत्तरोत्तरवादिनम् ।। ६.७९.१७ ।।


###Slōka 18/ श्लोक १८###


    कत्थसे किं वृथा रक्षो बहून्यसदृशानि तु।
    न रणे शक्यते जेतुं विना युद्धेन वाग्बलात् ।। ६.७९.१८ ।।


###Slōka 19/ श्लोक १९###


    चतुर्दशसहस्राणि रक्षसां त्वत्पिता च यः।
    त्रिशिरा दूषणश्चैव दण्डके निहता मया ।। ६.७९.१९ ।।


###Slōka 20/ श्लोक २०###


    स्वाशितास्तव मांसेन गृध्रगोमायुवायसाः।
    भविष्यन्त्यद्य वै पाप तीक्ष्णतुण्डनखाङ्कुराः ।। ६.७९.२० ।।


###Slōka 21/ श्लोक २१###


    राघवेणैवमुक्तस्तु खरपुत्रो निशाचरः।
    बाणौघानमुचत्तस्मै राघवाय रणाजिरे ।। ६.७९.२१ ।।


###Slōka 22/ श्लोक २२###


    तान् शरान् शरवर्षेण रामश्चिच्छेद नैकधा।
    निपेतुर्भुवि ते च्छिन्ना रुक्मपुङ्खाः सहस्रशः ।। ६.७९.२२ ।।


###Slōka 23/ श्लोक २३###


    तद्युद्धमभवत्तत्र समेत्यान्योन्यमोजसा।
    रक्षसः खरपुत्रस्य सूनोर्दशरथस्य च ।। ६.७९.२३ ।।


###Slōka 24/ श्लोक २४###


    जीमूतयोरिवाकाशे शब्दो ज्यातलयोस्तदा।
    धनुर्मुक्तः स्वनोत्कृष्टः श्रूयते च रणाजिरे ।। ६.७९.२४ ।।


###Slōka 25/ श्लोक २५###


    देवदानवगन्धर्वाः किन्नराश्च महोरगाः।
    अन्तरिक्षगताः सर्वे द्रष्टुकामास्तदद्भुतम् ।। ६.७९.२५ ।।


###Slōka 26/ श्लोक २६###


    विद्धमन्योन्यगात्रेषु द्विगुणं वर्धते परम्।
    कृतप्रतिकृतान्योन्यं कुरुतां तौ रणाजिरे ।। ६.७९.२६ ।।


###Slōka 27/ श्लोक २७###


    राममुक्तांस्तु बाणौघान् राक्षसस्त्वच्छिनद्रणे।
    रक्षोमुक्तांस्तु रामो वै नैकधा प्राच्छिनच्छरैः ।। ६.७९.२७ ।।


###Slōka 28/ श्लोक २८###


    बाणौघैर्वितताः सर्वा दिशश्च प्रदिशस्तथा।
    सञ्छन्ना वसुधा चैव समन्तान्न प्रकाशते ।। ६.७९.२८ ।।


###Slōka 29/ श्लोक २९###


    ततः क्रुद्धो महाबाहुर्धनुश्चिच्छेद रक्षसः।
    अष्टाभिरथ नाराचैः सूतं विव्याध राघवः ।। ६.७९.२९ ।।


###Slōka 30/ श्लोक ३०###


    भित्त्वा शरै रथं रामो रथाश्वान् समपातयत्।
    विरथो वसुधां तिष्ठन् मकराक्षो निशाचरः ।। ६.७९.३० ।।


###Slōka 31/ श्लोक ३१###


    तत्तिष्ठद्वसुधां रक्षः शूलं जग्राह पाणिना।
    त्रासनं सर्वभूतानां युगान्ताग्निसमप्रभम् ।। ६.७९.३१ ।।


###Slōka 32/ श्लोक ३२###


    विभ्राम्य तु महच्छूलं प्रज्वलत्तन्निशाचरः।
    स क्रोधात् प्राहिणोत्तस्मै राघवाय महाहवे ।। ६.७९.३२ ।।


###Slōka 33/ श्लोक ३३###


    तमापतन्तं ज्वलितं खरपुत्रकराच्च्युतम्।
    बाणैस्तु त्रिभिराकाशे शूलं चिच्छेद राघवः ।। ६.७९.३३ ।।


###Slōka 34/ श्लोक ३४###


    स च्छिन्नो नैकाधा शूलो दिव्यहाटकमण्डितः।
    व्यशीर्यत महोल्केव रामबाणार्दितो भुवि ।। ६.७९.३४ ।।


###Slōka 35/ श्लोक ३५###


    तच्छूलं निहतं दृष्ट्वा रामेणाक्लिष्टकर्मणा।
    साधु साध्विति भूतानि व्याहरन्ति नभोगता ।। ६.७९.३५ ।।


###Slōka 36/ श्लोक ३६###


    तं दृष्ट्वा निहतं शूलं मकाराक्षो निशाचरः।
    मुष्टिमुद्यम्य काकुत्स्थं तिष्ठ तिष्ठेति चाब्रवीत् ।। ६.७९.३६ ।।


###Slōka 37/ श्लोक ३७###


    स तं दृष्ट्वा पतन्तं वै प्रहस्य रघुनन्दनः।
    पावकास्त्रं ततो रामः सन्दधे तु शरासने ।। ६.७९.३७ ।।


###Slōka 38/ श्लोक ३८###


    तेनास्त्रेण हतं रक्षः काकुत्स्थेन तदा रणे।
    सञ्छिन्नहृदयं तत्र पपात च ममार च ।। ६.७९.३८ ।।


###Slōka 39/ श्लोक ३९###


    दृष्ट्वा ते राक्षसाः सर्वे मकराक्षस्य पातनम्।
    लङ्कामेवाभ्यधावन्त रामबाणार्दितास्तदा ।। ६.७९.३९ ।।


###Slōka 40/ श्लोक ४०###


    दशरथनृपपुत्रबाणवेगै रजनिचरं निहतं खरात्मजं तम्।
    ददृशुरथ सुरा भृशं प्रहृष्टा गिरिमिव वज्रहतं यथा विकीर्णम् ।। ६.७९.४० ।।


###Slōka 41/ श्लोक ४१###


    इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे एकोनाशीतितमः सर्गः ।
    । ७९ ।।


