युद्धकाण्डम्
===============================


## Chapter 56  / सर्गः ५६##


###Slōka 1/ श्लोक १###


    तद्दृष्ट्वा सुमहत् कर्म कृतं वानरसत्तमैः ।
    क्रोधमाहारयामास युधि तीव्रमकम्पनः ।। ६.५६.१ ।।।।


###Slōka 2/ श्लोक २###


    क्रोधमूर्च्छितरूपस्तु धून्वन् परमकार्मुकम् ।
    दृष्ट्वा तु कर्म शत्रूणां सारथिं वाक्यमब्रवीत् ।। ६.५६.२ ।।।।


###Slōka 3/ श्लोक ३###


    तत्रैव तावत्त्वरितं रथं प्रापय सारथे ।
    यत्रैते बहवो घ्नन्ति सुबहून् राक्षसान् रणे ।। ६.५६.३ ।।।।


###Slōka 4/ श्लोक ४###


    एते ऽत्र बलवन्तो हि भीमकायाश्च वानराः ।
    द्रुमशैलप्रहरणास्तिष्ठन्ति प्रमुखे मम ।। ६.५६.४ ।।।।


###Slōka 5/ श्लोक ५###


    एतान्निहन्तुमिच्छामि समरश्लाघिनो ह्यहम् ।
    एतैः प्रमथितं सर्वं दृश्यते राक्षसं बलम् ।। ६.५६.५ ।।।।


###Slōka 6/ श्लोक ६###


    ततः प्रजवनाश्वेन रथेन रथिनां वरः ।
    हरीनभ्यहनत् क्रोधाच्छरजालैरकम्पनः ।। ६.५६.६ ।।।।


###Slōka 7/ श्लोक ७###


    न स्थातुं वानराः शेकुः किं पुनर्योद्धुमाहवे ।
    अकम्पनशरैर्भग्नाः सर्व एव विदुद्रुवुः ।। ६.५६.७ ।।।।


###Slōka 8/ श्लोक ८###


    तान् मृत्युवशमापन्नानकम्पनवशं गतान् ।
    समीक्ष्य हनुमान् ज्ञातीनुपतस्थे महाबलः ।। ६.५६.८ ।।।।


###Slōka 9/ श्लोक ९###


    तं महाप्लवगं दृष्ट्वा सर्वे प्लवगयूथपाः ।
    समेत्य समरे वीराः संहृष्टाः पर्यवारयन् ।। ६.५६.९ ।।।।


###Slōka 10/ श्लोक १०###


    अवस्थितं हनूमन्तं ते दृष्ट्वा हरियूथपाः ।
    बभूवुर्बलवन्तो हि बलवन्तं समाश्रिताः ।। ६.५६.१० ।।।।


###Slōka 11/ श्लोक ११###


    अकम्पनस्तु शैलाभं हनूमन्तमवस्थितम् ।
    महेन्द्र इव धाराभिः शरैरभिववर्ष ह ।। ६.५६.११ ।।।।


###Slōka 12/ श्लोक १२###


    अचिन्तयित्वा बाणौघान् शरीरे पतितान् शितान् ।
    अकम्पनवधार्थाय मनो दध्रे महाबलः ।। ६.५६.१२ ।।।।


###Slōka 13/ श्लोक १३###


    स प्रसह्य महातेजा हनूमान् मारुतात्मजः ।
    अभिदुद्राव तद्रक्षः कम्पयन्निव मेदिनीम् ।। ६.५६.१३ ।।।।


###Slōka 14/ श्लोक १४###


    तस्याभिनर्दमानस्य दीप्यमानस्य तेजसा ।
    बभूव रूपं दुर्धर्षं दीप्तस्येव विभावसोः ।। ६.५६.१४ ।।।।


###Slōka 15/ श्लोक १५###


    आत्मानमप्रहरणं ज्ञात्वा क्रोधसमन्वितः ।
    शैलमुत्पाटयामास वेगेन हरिपुङ्गवः ।। ६.५६.१५ ।।।।


###Slōka 16/ श्लोक १६###


    तं गृहीत्वा महाशैलं पाणिनैकेन मारुतिः ।
    स विनद्य महानादं भ्रामयामास वीर्यवान् ।। ६.५६.१६ ।।।।


###Slōka 17/ श्लोक १७###


    ततस्तमभिदुद्राव राक्षसेन्द्रमकम्पनम् ।
    पुरा हि नमुचिं सङ्ख्ये वज्रेणेव पुरन्दरः ।। ६.५६.१७ ।।।।


###Slōka 18/ श्लोक १८###


    अकम्पनस्तु तद्दृष्ट्वा गिरिशृङ्गं समुद्यतम् ।
    दूरादेव महाबाणैरर्धचन्द्रैर्व्यदारयत् ।। ६.५६.१८ ।।।।


###Slōka 19/ श्लोक १९###


    तत्पर्वताग्रमाकाशे रक्षोबाणविदारितम् ।
    विशीर्णं पतितं दृष्ट्वा हनुमान् क्रोधमूर्च्छितः ।। ६.५६.१९ ।।।।


###Slōka 20/ श्लोक २०###


    सो ऽश्वकर्णं समासाद्य रोषदर्पान्वितो हरिः ।
    तूर्णमुत्पाटयामास महागिरिमिवोच्छ्रितम् ।। ६.५६.२० ।।।।


###Slōka 21/ श्लोक २१###


    तं गृहीत्वा महास्कन्धं सो ऽश्वकर्णं महाद्युतिः ।
    प्रहस्य परया प्रीत्या भ्रामयामास संयुगे ।। ६.५६.२१ ।।।।


###Slōka 22/ श्लोक २२###


    प्रधावन्नूरुवेगेन प्रभञ्जंस्तरसा द्रुमान् ।
    हनुमान् परमक्रुद्धश्चरणैर्दारयत् क्षितिम् ।। ६.५६.२२ ।।।।


###Slōka 23/ श्लोक २३###


    गजांश्च सगजारोहान् सरथान् रथिनस्तथा ।
    जघान हनुमान् धीमान् राक्षसांश्च पदातिगान् ।। ६.५६.२३ ।।।।


###Slōka 24/ श्लोक २४###


    तमन्तकमिव क्रुद्धं समरे प्राणहारिणम् ।
    हनुमन्तमभिप्रेक्ष्य राक्षसा विप्रदुद्रुवुः ।। ६.५६.२४ ।।।।


###Slōka 25/ श्लोक २५###


    तमापतन्तं सङ्क्रुद्धं राक्षसानां भयावहम् ।
    ददर्शाकम्पनो वीरश्चुक्रोध च ननाद च ।। ६.५६.२५ ।।।।


###Slōka 26/ श्लोक २६###


    स चतुर्दशभिर्बाणैः शितैर्देहविदारणैः ।
    निर्बिभेद हनूमन्तं महावीर्यमकम्पनः ।। ६.५६.२६ ।।।।


###Slōka 27/ श्लोक २७###


    स तदा प्रतिविद्धस्तु बह्वीभिः शरवृष्टिभिः ।
    हनुमान् ददृशे वीरः प्ररूढ इव सानुमान् ।। ६.५६.२७ ।।।।


###Slōka 28/ श्लोक २८###


    विरराज महाकायो महावीर्यो महामनाः ।
    पुष्पिताशोकसङ्काशो विधूम इव पावकः ।। ६.५६.२८ ।।।।


###Slōka 29/ श्लोक २९###


    ततो ऽन्यं वृक्षमुत्पाट्य कत्वा वेगमनुत्तमम् ।
    शिरस्यभिजघानाशु राक्षसेन्द्रमकम्पनम् ।। ६.५६.२९ ।।।।


###Slōka 30/ श्लोक ३०###


    स वृक्षेण हतस्तेन सक्रोधेन महात्मना ।
    राक्षशो वानरेन्द्रेण पपात च ममार च ।। ६.५६.३० ।।।।


###Slōka 31/ श्लोक ३१###


    तं दृष्ट्वा निहतं भूमौ राक्षसेन्द्रमकम्पनम् ।
    व्यथिता राक्षसाः सर्वे क्षितिकम्प इव द्रुमाः ।। ६.५६.३१ ।।।।


###Slōka 32/ श्लोक ३२###


    त्यक्तप्रहरणाः सर्वे राक्षसास्ते पराजिताः ।
    लङ्कामभिययुस्त्रस्ता वानरैस्तैरभिद्रुताः ।। ६.५६.३२ ।।।।


###Slōka 33/ श्लोक ३३###


    ते मुक्तकेशाः सम्भ्रान्ता भग्नमानाः पराजिताः ।
    स्रवच्छ्रमजलैरङ्गैः श्वसन्तो विप्रदुद्रुवुः ।। ६.५६.३३ ।।।।


###Slōka 34/ श्लोक ३४###


    अन्योन्यं प्रममन्थुस्ते विविशुर्नगरं भयात् ।
    पृष्ठतस्ते सुसम्मूढाः प्रेक्षमाणा मुहुर्मुहुः ।। ६.५६.३४ ।।।।


###Slōka 35/ श्लोक ३५###


    तेषु लङ्कां प्रविष्टेषु राक्षसेषु महाबलाः ।
    समेत्य हरयः सर्वे हनुमन्तमपूजयन् ।। ६.५६.३५ ।।।।


###Slōka 36/ श्लोक ३६###


    सो ऽपि प्रहृष्टस्तान् सर्वान् हरीन् प्रत्यभ्यपूजयत् ।
    हनुमान् सत्त्वसम्पन्नो यथार्हमनुकूलतः ।। ६.५६.३६ ।।।।


###Slōka 37/ श्लोक ३७###


    विनेदुश्च यथाप्राणं हरयो जितकाशिनः ।
    चकर्षुश्च पुनस्तत्र सप्राणानपि राक्षसान् ।। ६.५६.३७ ।।।।


###Slōka 38/ श्लोक ३८###


    स वीरशोभामभजन्महाकपिः समेत्य रक्षांसि निहत्य मारुतिः ।
    महासुरं भीमममित्रनाशनं यथैव विष्णुर्बलिनं चमूमुखे ।। ६.५६.३८ ।।।।


###Slōka 39/ श्लोक ३९###


    अपूजयन् देवगणास्तदा कपिं स्वयं च रामो ऽतिबलश्च लक्ष्मणः ।
    तथैव सुग्रीवमुखाः प्लवङ्गमा विभीषणश्चैव महाबलस्तथा ।। ६.५६.३९ ।।


