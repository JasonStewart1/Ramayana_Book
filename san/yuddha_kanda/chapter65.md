युद्धकाण्डम्
===============================


## Chapter 65  / सर्गः ६५##


###Slōka 1/ श्लोक १###


    स तथोक्तस्तु निर्भर्त्स्य कुम्भकर्णो महोदरम्।
    अब्रवीद्राक्षसश्रेष्ठं भ्रातरं रावणं ततः ।। ६.६५.१ ।।


###Slōka 2/ श्लोक २###


    सो ऽहं तव भयं घोरं वधात्तस्य दुरात्मनः।
    रामस्याद्य प्रमार्जामि निर्वैरो हि सुखी भव ।। ६.६५.२ ।।


###Slōka 3/ श्लोक ३###


    गर्जन्ति न वृथा शूरा निर्जला इव तोयदाः।
    पश्य सम्पाद्यमानं तु गर्जितं युधि कर्मणा ।। ६.६५.३ ।।


###Slōka 4/ श्लोक ४###


    न मर्षयति चात्मानं सम्भावयति नात्मना।
    अदर्शयित्वा शूरास्तु कर्म कुर्वन्ति दुष्करम् ।। ६.६५.४ ।।


###Slōka 5/ श्लोक ५###


    विक्लवानामबुद्धीनां राज्ञा पण्डितमानिनाम्।
    शृण्वता सादितमिदं त्वद्विधानां महोदर ।। ६.६५.५ ।।


###Slōka 6/ श्लोक ६###


    युद्धे कापुरुषैर्नित्यं भवद्भिः प्रियवादिभिः।
    राजानमनुगच्छद्भिः कृत्यमेतद्धि सादितम् ।। ६.६५.६ ।।


###Slōka 7/ श्लोक ७###


    राजशेषा कृता लङ्का क्षीणः कोशो बलं हतम्।
    राजानमिममासाद्य सुहृच्चिह्नममित्रकम् ।। ६.६५.७ ।।


###Slōka 8/ श्लोक ८###


    एष निर्याम्यहं युद्धमुद्यतः शत्रुनिर्जये।
    दुर्नयं भवतामद्य समीकर्तुमिहाहवे ।। ६.६५.८ ।।


###Slōka 9/ श्लोक ९###


    एवमुक्तवतो वाक्यं कुम्भकर्णस्य धीमतः।
    प्रत्युवाच ततो वाक्यं प्रहसन् राक्षसाधिपः ।। ६.६५.९ ।।


###Slōka 10/ श्लोक १०###


    महोदरो ऽयं रामात्तु परित्रस्तो न संशयः।
    न हि रोचयते तात युद्धं युद्धविशारद ।। ६.६५.१० ।।


###Slōka 11/ श्लोक ११###


    कश्चिन्मे त्वत्समो नास्ति सौहृदेन बलेन च।
    गच्छ शत्रुवधाय त्वं कुम्भकर्ण जयाय च ।। ६.६५.११ ।।


###Slōka 12/ श्लोक १२###


    तस्मात्तु भयनाशार्थं भवान् सम्बोधितो मया।
    अयं हि कालः सुहृदां राक्षसानामरिन्दम ।। ६.६५.१२ ।।


###Slōka 13/ श्लोक १३###


    तद्गच्छ शूलमादाय पाशहस्त इवान्तकः।
    वानरान् राजपुत्रौ च भक्षयादित्यतेजसौ ।। ६.६५.१३ ।।


###Slōka 14/ श्लोक १४###


    समालोक्य तु ते रूपं विद्रविष्यन्ति वानराः।
    रामलक्ष्मणोश्चापि हृदये प्रस्फुटिष्यतः ।। ६.६५.१४ ।।


###Slōka 15/ श्लोक १५###


    एवमुक्त्वा महाराजः कुम्भकर्णं महाबलम्।
    पुनर्जातमिवात्मानं मेने राक्षसपुङ्गवः ।। ६.६५.१५ ।।


###Slōka 16/ श्लोक १६###


    कुम्भकर्णबलाभिज्ञो जानंस्तस्य पराक्रमम्।
    बभूव मुदितो राजा शशाङ्क इव निर्मलः ।। ६.६५.१६ ।।


###Slōka 17/ श्लोक १७###


    इत्येवमुक्तः संहृष्टो निर्जगाम महाबलः ।
    । ६.६५.१७ ।।


###Slōka 18/ श्लोक १८###


    राज्ञस्तु वचनं श्रुत्वा कुम्भकर्णः समुद्यतः।
    आददे निशितं शूलं वेगाच्छत्रुनिबर्हणम् ।। ६.६५.१८ ।।


###Slōka 19/ श्लोक १९###


    सर्वकालायसं दीप्तं तप्तकाञ्चनभूषणम्।
    इन्द्राशनिसमं भीमं वज्रप्रतिमगौरवम् ।। ६.६५.१९ ।।


###Slōka 20/ श्लोक २०###


    देवदानवगन्धर्वयक्षकिन्नरसूदनम्।
    रक्तमाल्यं महाधामस्वतश्चोद्गतपावकम् ।। ६.६५.२० ।।


###Slōka 21/ श्लोक २१###


    आदाय निशितं शूलं शत्रुशोणितरञ्जितम्।
    कुम्भकर्णो महातेजा रावणं वाक्यमब्रवीत् ।। ६.६५.२१ ।।


###Slōka 22/ श्लोक २२###


    गमिष्याम्यहमेकाकी तिष्ठत्विह बलं मम।
    अद्य तान् क्षुभितान् क्रुद्धो भक्षयिष्यामि वानरान्।कुम्भकर्णवचः श्रुत्वा रावणो वाक्यमब्रवीत् ।। ६.६५.२२ ।।


###Slōka 23/ श्लोक २३###


    सैन्यैः परिवृतो गच्छ शूलमुद्गरपाणिभिः।
    वानरा हि महात्मानः शीघ्राः सुव्यवसायिनः ।। ६.६५.२३ ।।


###Slōka 24/ श्लोक २४###


    एकाकिनं प्रमत्तं वा नयेयुर्दशनैः क्षयम्।
    तस्मात् परमदुर्धर्षैः सैन्यैः परिवृतो व्रज।रक्षसामहितं सर्वं शत्रुपक्षं निषूदय ।। ६.६५.२४ ।।


###Slōka 25/ श्लोक २५###


    अथासनात् समुत्पत्य स्रजं मणिकृतान्तराम्।
    आबबन्ध महातेजाः कुम्भकर्णस्य रावणः ।। ६.६५.२५ ।।


###Slōka 26/ श्लोक २६###


    अङ्गदान्यङ्गुलीवेष्टान् वराण्याभरणानि च।
    हारं च शशिसङ्काशमाबबन्ध महात्मनः ।। ६.६५.२६ ।।


###Slōka 27/ श्लोक २७###


    दिव्यानि च सुगन्धीनि माल्यदामानि रावणः।
    श्रोत्रे चासञ्जयामास श्रीमती चास्य कुण्डले ।। ६.६५.२७ ।।


###Slōka 28/ श्लोक २८###


    काञ्चनाङ्गदकेयूरनिष्काभरणभूषितः।
    कुम्भकर्णो बृहत्कर्णः सुहुतो ऽग्निरिवाबभौ ।। ६.६५.२८ ।।


###Slōka 29/ श्लोक २९###


    श्रोणीसूत्रेण महता मेचकेन व्यराजत।
    अमृतोत्पादने नद्धो भुजङ्गेनेव मन्दरः ।। ६.६५.२९ ।।


###Slōka 30/ श्लोक ३०###


    स काञ्चनं भारसहं निवातं विद्युत्प्रभं दीप्तमिवात्मभासा।
    आभध्यमानः कवचं रराज सन्ध्याभ्रसंवीत इवाद्रिराजः ।। ६.६५.३० ।।


###Slōka 31/ श्लोक ३१###


    सर्वाभरणसर्वाङ्गः शूलपाणिः स राक्षसः।
    त्रिविक्रमकृतोत्साहो नारायण इवाबभौ ।। ६.६५.३१ ।।


###Slōka 32/ श्लोक ३२###


    भ्रातरं सम्परिष्वज्य कृत्वा चाभिप्रदक्षिणम्।
    प्रणम्य शिरसा तस्मै सम्प्रतस्थे महाबलः ।। ६.६५.३२ ।।


###Slōka 33/ श्लोक ३३###


    निष्पतन्तं महाकायं महानादं महाबलम्।
    तमाशीर्भिः प्रशस्ताभिः प्रेषयामास रावणः ।। ६.६५.३३ ।।


###Slōka 34/ श्लोक ३४###


    शङ्खदुन्दुभिनिर्घोषैः सैन्यैश्चापि वरायुधैः।
    तं गजैश्च तुरङ्गैश्च स्यन्दनैश्चाम्बुदस्वनैः ।। ६.६५.३४ ।।


###Slōka 35/ श्लोक ३५###


    अनुजग्मुर्महात्मानं रथिनो रथिनां वरम् ।
    । ६.६५.३५ ।।


###Slōka 36/ श्लोक ३६###


    सर्पैरुष्ट्रैः खरैरश्वैः सिंहद्विपमृगद्विजैः।
    अनुजग्मुश्च तं घोरं कुम्भकर्णं महाबलम् ।। ६.६५.३६ ।।


###Slōka 37/ श्लोक ३७###


    स पुष्पवर्षैरवकीर्यमाणो धृतातपत्रः शितशूलपाणिः।
    मदोत्कटः शोणितगन्धमत्तो विनिर्ययौ दानवदेवशत्रुः ।। ६.६५.३७ ।।


###Slōka 38/ श्लोक ३८###


    पदातयश्च बहवो महानादा महाबलाः।
    अन्वयू राक्षसा भीमा भीमाक्षाः शस्त्रपाणयः ।। ६.६५.३८ ।।


###Slōka 39/ श्लोक ३९###


    रक्ताक्षाः सुमहाकाया नीलाञ्जनचयोपमाः।
    शूलानुद्यम्य खड्गांश्च निशितांश्च परश्वधान् ।। ६.६५.३९ ।।


###Slōka 40/ श्लोक ४०###


    बहुव्यामांश्च परिघान् गदाश्च मुसलानि च।
    तालस्कन्धांश्च विपुलान् क्षेपणीयान् दुरासदान् ।। ६.६५.४० ।।


###Slōka 41/ श्लोक ४१###


    अथान्यद्वपुरादाय दारुणं रोमहर्षणम्।
    निष्पपात महातेजाः कुम्भकर्णो महाबलः ।। ६.६५.४१ ।।


###Slōka 42/ श्लोक ४२###


    धनुश्शतपरीणाहः स षट्छतसमुच्छ्रितः।
    रौद्रः शकटचक्राक्षो महापर्वतसन्निभः ।। ६.६५.४२ ।।


###Slōka 43/ श्लोक ४३###


    सन्निपत्य च रक्षांसि दग्धशैलोपमो महान्।
    कुम्भकर्णो महावक्त्रः प्रहसन्निदमब्रवीत् ।। ६.६५.४३ ।।


###Slōka 44/ श्लोक ४४###


    अद्य वानरमुख्यानां तानि यूथानि भागशः।
    निर्दहिष्यामि सङ्क्रुद्धः शलभानिव पावकः ।। ६.६५.४४ ।।


###Slōka 45/ श्लोक ४५###


    नापराध्यन्ति मे कामं वानरा वनचारिणः।
    जातिरस्माद्विधानां सा पुरोद्यानविभूषणम् ।। ६.६५.४५ ।।


###Slōka 46/ श्लोक ४६###


    पुररोधस्य मूलं तु राघवः सहलक्ष्मणः।
    हते तस्मिन् हतं सर्वं तं वधिष्यामि संयुगे ।। ६.६५.४६ ।।


###Slōka 47/ श्लोक ४७###


    एवं तस्य ब्रुवाणस्य कुम्भकर्णस्य राक्षसाः।
    नादं चक्रुर्महाघोरं कम्पयन्त इवार्णवम् ।। ६.६५.४७ ।।


###Slōka 48/ श्लोक ४८###


    तस्य निष्पततस्तूर्णं कुम्भकर्णस्य धीमतः।
    बभूवुर्घोररूपाणि निमित्तानि समन्ततः ।। ६.६५.४८ ।।


###Slōka 49/ श्लोक ४९###


    उल्काशनियुता मेघा बभूवुर्गर्दभारुणाः।
    ससागरवना चैव वसुधा समकम्पत ।। ६.६५.४९ ।।


###Slōka 50/ श्लोक ५०###


    घोररूपाः शिवा नेदुः सज्वालकवलैर्मुखैः।
    मण्डलान्यपसव्यानि बबन्धुश्च विहङ्गमाः ।। ६.६५.५० ।।


###Slōka 51/ श्लोक ५१###


    निष्पपात च मालेव गृध्रो ऽस्य पथि गच्छतः।
    प्रास्फुरन्नयनं चास्य सव्यो बाहुश्च कम्पते ।। ६.६५.५१ ।।


###Slōka 52/ श्लोक ५२###


    निपपात तदा चोल्का ज्वलन्ती भीमनिस्वना।
    आदित्यो निष्प्रभश्चासीन्न प्रवाति सुखो ऽनिलः ।। ६.६५.५२ ।।


###Slōka 53/ श्लोक ५३###


    अचिन्तयन् महोत्पातानुत्थितान् रोमहर्षणान्।
    निर्ययौ कुम्भकर्णस्तु कृतान्तबलचोदितः ।। ६.६५.५३ ।।


###Slōka 54/ श्लोक ५४###


    स लङ्घयित्वा प्राकारं पद्भ्यां पर्वतसन्निभः।
    ददर्शाभ्रघनप्रख्यं वानरानीकमद्भुतम् ।। ६.६५.५४ ।।


###Slōka 55/ श्लोक ५५###


    ते दृष्ट्वा राक्षसश्रेष्ठं वानराः पर्वतोपमम्।
    वायुनुन्ना इव घना ययुः सर्वा दिशस्तदा ।। ६.६५.५५ ।।


###Slōka 56/ श्लोक ५६###


    तद्वानरानीकमतिप्रचण्डं दिशो द्रवद्भिन्नमिवाभ्रजालम्।
    स कुम्भकर्णः समवेक्ष्य हर्षान्ननाद भूयो घनवद् घनाभः ।। ६.६५.५६ ।।


###Slōka 57/ श्लोक ५७###


    ते तस्य घोरं निनदं निशम्य यथा निनादं दिवि वारिदस्य।
    पेतुर्धरण्यां बहवः प्लवङ्गा निकृत्तमूला इव सालवृक्षाः ।। ६.६५.५७ ।।


###Slōka 58/ श्लोक ५८###


    विपुलपरिघवान् स कुम्भकर्णो रिपुनिधनाय विनिस्सृतो महात्मा।
    कपिगणभयमाददत् सुभीमं प्रभुरिव किङ्करदण्डवान् युगान्ते ।। ६.६५.५८ ।।


###Slōka 59/ श्लोक ५९###


    इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे पञ्चषष्टितमः सर्गः ।
    । ६५ ।।


