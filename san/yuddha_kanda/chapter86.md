युद्धकाण्डम्
===============================


## Chapter 86  / सर्गः ८६##


###Slōka 1/ श्लोक १###


    अथ तस्यामवस्थायां लक्ष्मणं रावणानुजः।
    परेषामहितं वाक्यमर्थसाधकमब्रवीत् ।। ६.८६.१ ।।


###Slōka 2/ श्लोक २###


    यदेतद्राक्षसानीकं मेघश्यामं विलोक्यते।
    एतदायोध्यतां शीघ्रं कपिभिः पादपायुधैः ।। ६.८६.२ ।।


###Slōka 3/ श्लोक ३###


    अस्यानीकस्य महतो भेदने यत लक्ष्मण।
    राक्षसेन्द्रसुतो ऽप्यत्र भिन्ने दृश्यो भविष्यति ।। ६.८६.३ ।।


###Slōka 4/ श्लोक ४###


    स त्वमिन्द्राशनिप्रख्यैः शरैरवकिरन् परान्।
    अभिद्रवाशु यावद्वै नैतत् कर्म समाप्यते ।। ६.८६.४ ।।


###Slōka 5/ श्लोक ५###


    जहि वीर दुरात्मानं मायापरमधार्मिकम्।
    रावणिं क्रूरकर्माणं सर्वलोकभयावहम् ।। ६.८६.५ ।।


###Slōka 6/ श्लोक ६###


    विभीषणवचः श्रुत्वा लक्ष्मणः शुभलक्षणः।
    ववर्ष शरवर्षाणि राक्षसेन्द्रसुतं प्रति ।। ६.८६.६ ।।


###Slōka 7/ श्लोक ७###


    ऋक्षाः शाखामृगाश्चापि द्रुमाद्रिनखयोधिनः।
    अभ्यधावन्त सहितास्तदनीकमवस्थितम् ।। ६.८६.७ ।।


###Slōka 8/ श्लोक ८###


    राक्षसाश्च शितैर्बाणैरसिभिः शक्तितोमरैः।
    उद्यतैः समवर्तन्त कपिसैन्यजिघांसवः ।। ६.८६.८ ।।


###Slōka 9/ श्लोक ९###


    स सम्प्रहारस्तुमुलः सञ्जज्ञे कपिराक्षसाम्।
    शब्देन महता लङ्कां नादयन् वै समन्ततः ।। ६.८६.९ ।।


###Slōka 10/ श्लोक १०###


    शस्त्रैश्च बहुधाकारैः शितैर्बाणैश्च पादपैः।
    उद्यतैर्गिरिशृङ्गैश्च घोरैराकाशमावृतम् ।। ६.८६.१० ।।


###Slōka 11/ श्लोक ११###


    ते राक्षसा वानरेषु विकृताननबाहवः।
    निवेशयन्तः शस्त्राणि चक्रुस्ते सुमहद्भयम् ।। ६.८६.११ ।।


###Slōka 12/ श्लोक १२###


    तथैव सकलैर्वृक्षैर्गिरिशृङ्गैश्च वानराः।
    अभिजघ्नुर्निजघ्नुश्च समरे राक्षसर्षभान् ।। ६.८६.१२ ।।


###Slōka 13/ श्लोक १३###


    ऋक्षवानरमुख्यैश्च महाकायैर्महाबलैः।
    रक्षसां वध्यमानानां महद्भयमजायत ।। ६.८६.१३ ।।


###Slōka 14/ श्लोक १४###


    स्वमनीकं विषण्णं तु श्रुत्वा शत्रुभिरार्दितम्।
    उदतिष्ठत दुर्धर्षस्तत्कर्मण्यननुष्ठिते ।। ६.८६.१४ ।।


###Slōka 15/ श्लोक १५###


    वृक्षान्धकारान्निर्गत्य जातक्रोधः स रावणिः।
    आरुरोह रथं सज्जं पूर्वयुक्तं सराक्षसः ।। ६.८६.१५ ।।


###Slōka 16/ श्लोक १६###


    स भीमकार्मुकधरः कालमेघसमप्रभः।
    रक्तास्यनयनः क्रुद्धो बभौ मृत्युरिवान्तकः ।। ६.८६.१६ ।।


###Slōka 17/ श्लोक १७###


    दृष्ट्वैव तु रथस्थं तं पर्यवर्तत तद्बलम्।
    रक्षसां भीमवेगानां लक्ष्मणेन युयुत्सताम् ।। ६.८६.१७ ।।


###Slōka 18/ श्लोक १८###


    तस्मिन् काले तु हनुमानुद्यम्य सुदुरासदम्।
    धरणीधरसङ्काशो महावृक्षमरिन्दमः ।। ६.८६.१८ ।।


###Slōka 19/ श्लोक १९###


    स राक्षसानां तत्सैन्यं कालाग्निरिव निर्दहन्।
    चकार बहुभिर्वृक्षैर्निस्सञ्ज्ञं युधि वानरः ।। ६.८६.१९ ।।


###Slōka 20/ श्लोक २०###


    विध्वंसयन्तं तरसा दृष्ट्वैव पवनात्मजम्।
    राक्षसानां सहस्राणि हनुमन्तमवाकिरन् ।। ६.८६.२० ।।


###Slōka 21/ श्लोक २१###


    शितशूलधराः शूलैरसिभिश्चासिपाणयः।
    शक्तिभिः शक्तिहस्ताश्च पट्टिशैः पट्टिशायुधाः ।। ६.८६.२१ ।।


###Slōka 22/ श्लोक २२###


    परिधैश्च गदाभिश्च चक्रैश्च शुभदर्शनैः।
    शतशश्च शतघ्नीभिरायसैरपि मुद्गरैः ।। ६.८६.२२ ।।


###Slōka 23/ श्लोक २३###


    घौरैः परश्वधैश्चैव भिन्दिपालैश्च राक्षसाः।
    मुष्टिभिर्वज्रकल्पैश्च तलैरशनिसन्निभैः।अभिजघ्नुः समासाद्य समन्तात् पर्वतोपमम् ।। ६.८६.२३ ।।


###Slōka 24/ श्लोक २४###


    तेषामपि च सङ्क्रुद्धश्चकार कदनं महत् ।
    । ६.८६.२४ ।।टिभिर्वज्रकल्पैश्च तलैरशनिसन्निभैः।स ददर्श कपिश्रेष्ठमचलोपममिन्द्रजित्।सूदयन्तमभित्रघ्नममित्रान् पवनात्मजम् ।। ६.८६.२५ ।।


###Slōka 25/ श्लोक २५###


    स सारथिमुवाचेदं याहि यत्रैष वानरः।
    क्षयमेष हि नः कुर्याद्राक्षसानामुपेक्षितः ।। ६.८६.२६ ।।


###Slōka 26/ श्लोक २६###


    इत्युक्तः सारथिस्तेन ययौ यत्र स मारुतिः।
    वहन् परमदुर्धर्षं स्थितमिन्द्रजितं रथे ।। ६.८६.२७ ।।


###Slōka 27/ श्लोक २७###


    सो ऽभ्युपेत्य शरान् खड्गान् पट्टिशांश्च परश्वधान्।
    अभ्यवर्षत दुर्द्धर्षः कपिमूर्ध्नि स राक्षसः ।। ६.८६.२८ ।।


###Slōka 28/ श्लोक २८###


    तानि शस्त्राणि घोराणि प्रतिगृह्य स मारुतिः।
    रोषेण महता ऽ ऽविष्टो वाक्यं चेदमुवाच ह ।। ६.८६.२९ ।।


###Slōka 29/ श्लोक २९###


    युद्ध्यस्व यदि शूरो ऽसि रावणात्मज दुर्मते।
    वायुपुत्रं समासाद्य जीवन्न प्रतियास्यसि ।। ६.८६.३० ।।


###Slōka 30/ श्लोक ३०###


    बाहुभ्यां प्रतियुध्यस्व यदि मे द्वन्द्वमाहवे।
    वेगं सहस्व दुर्बुद्धे ततस्त्वं रक्षसां वरः ।। ६.८६.३१ ।।


###Slōka 31/ श्लोक ३१###


    हनुमन्तं जिघांसन्तं समुद्यतशरासनम्।
    रावणात्मजमाचष्टे लक्ष्मणाय विभीषणः ।। ६.८६.३२ ।।


###Slōka 32/ श्लोक ३२###


    यः स वासवनिर्जेता रावणस्यात्मसम्भवः।
    स एष रथमास्थाय हनुमन्तं जिघांसति ।। ६.८६.३३ ।।


###Slōka 33/ श्लोक ३३###


    तमप्रतिमसंस्थानैः शरैः शत्रुविदारणैः।
    जीवितान्तकरैर्घोरैः सौमित्रे रावणिं जहि ।। ६.८६.३४ ।।


###Slōka 34/ श्लोक ३४###


    इत्येवमुक्तस्तु तदा महात्मा विभीषणेनारिविभीषणेन।
    ददर्श तं पर्वतसन्निकाशं रणे स्थितं भीमबलं नदन्तम् ।। ६.८६.३५ ।।


###Slōka 35/ श्लोक ३५###


    इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे षडशीतितमः सर्गः ।
    । ८६ ।।


