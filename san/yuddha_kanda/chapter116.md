युद्धकाण्डम्
===============================


## Chapter 116  / सर्गः ११६##


###Slōka 1/ श्लोक १###


    इति प्रतिसमादिष्टो हनुमान् मारुतात्मजः ।
    प्रविवेश पुरीं लङ्कां पूज्यमानो निशाचरैः ।। ६.११६.१ ।।


###Slōka 2/ श्लोक २###


    प्रविश्य च महातेजा रावणस्य निवेशनम् ।
    ददर्श मृजया हीनां सातङ्कामिव रोहिणीम् ।वृक्षमूले निरानन्दां राक्षसीभिः समावृताम् ।। ६.११६.२ ।।


###Slōka 3/ श्लोक ३###


    निभृतः प्रणतः प्रह्वः सो ऽभिगम्याभिवाद्य च ।
    । ६.११६.३ ।।


###Slōka 4/ श्लोक ४###


    दृष्ट्वा तमागतं देवी हनुमन्तं महाबलम् ।
    तूष्णीमास्त तदा दृष्ट्वा स्मृत्वा प्रमुदिता ऽभवत् ।। ६.११६.४ ।।


###Slōka 5/ श्लोक ५###


    सौम्यं दृष्ट्वा मुखं तस्या हनुमान् प्लवगोत्तमः ।
    रामस्य वचनं सर्वमाख्यातुमुपचक्रमे ।। ६.११६.५ ।।


###Slōka 6/ श्लोक ६###


    वैदेहि कुशली रामः सहसुग्रीवलक्ष्मणः ।
    विभीषणसहायश्च हरीणां सहितो बलैः ।। ६.११६.६ ।।


###Slōka 7/ श्लोक ७###


    कुशलं चाहु सिद्धार्थो हतशत्रुररिन्दमः ।
    । ६.११६.७ ।।


###Slōka 8/ श्लोक ८###


    विभीषणसहायेन रामेण हरिभिः सह ।
    निहतो रावणो देवि लक्ष्मणस्य नयेन च ।। ६.११६.८ ।।


###Slōka 9/ श्लोक ९###


    पृष्ट्वा तु कुशलं रामो वीरस्त्वां रघुनन्दनः ।
    अब्रवीत् परमप्रीतः कृतार्थेनान्तरात्मना ।। ६.११६.९ ।।


###Slōka 10/ श्लोक १०###


    प्रियमाख्यामि ते देवि त्वां तु भूयः सभाजये ।
    दिष्ट्या जीवसि धर्मज्ञे जयेन मम संयुगे ।। ६.११६.१० ।।


###Slōka 11/ श्लोक ११###


    लब्धो नो विजयः सीते स्वस्था भव गतव्यथा ।
    रावणश्च हतः शत्रुर्लङ्का चेयं वशे स्थिता ।। ६.११६.११ ।।


###Slōka 12/ श्लोक १२###


    मया ह्यलब्धनिद्रेण दृढेन तव निर्जये ।
    प्रतिज्ञैषा विनिस्तीर्णा बद्ध्वा सेतुं महोदधौ ।। ६.११६.१२ ।।


###Slōka 13/ श्लोक १३###


    सम्भ्रमश्च न गन्तव्यो वर्तन्त्या रावणालये ।
    विभीषणविधेयं हि लङ्कैश्वर्यमिदं कृतम् ।। ६.११६.१३ ।।


###Slōka 14/ श्लोक १४###


    तदाश्वसिहि विश्वस्ता स्वगृहे परिवर्तसे ।
    अयं चाभ्येति संहृष्टस्त्वद्दर्शनसमुत्सुकः ।। ६.११६.१४ ।।


###Slōka 15/ श्लोक १५###


    एवमुक्ता समुत्पत्य सीता शशिनिभानना ।
    प्रहर्षेणावरुद्धा सा व्याजहार न किञ्चन ।। ६.११६.१५ ।।


###Slōka 16/ श्लोक १६###


    अब्रवीच्च हरिश्रेष्ठः सीतामप्रतिजल्पतीम् ।
    किं नु चिन्तयसे देवि किं नु मां नाभिभाषसे ।। ६.११६.१६ ।।


###Slōka 17/ श्लोक १७###


    एवमुक्ता हनुमता सीता धर्मे व्यवस्थिता ।
    अब्रवीत् परमप्रीता हर्षगद्गदया गिरा ।। ६.११६.१७ ।।


###Slōka 18/ श्लोक १८###


    प्रियमेतदुपश्रुत्य भर्तुर्विजयसंश्रितम् ।
    प्रहर्षवशमापन्ना निर्वाक्या ऽस्मि क्षणान्तरम् ।। ६.११६.१८ ।।


###Slōka 19/ श्लोक १९###


    न हि पश्यामि सदृशं चिन्तयन्ती प्लवङ्गम ।
    मत्प्रियाख्यानाकस्येह तव प्रत्यभिनन्दनम् ।। ६.११६.१९ ।।


###Slōka 20/ श्लोक २०###


    न हि पश्यामि तत् सौम्य पृथिव्यामपि वानर ।
    सदृशं मत्प्रियाख्याने तव दातुं भवेत् समम् ।। ६.११६.२० ।।


###Slōka 21/ श्लोक २१###


    हिरण्यं वा सुवर्णं वा रत्नानि विविधानि च ।
    राज्यं वा त्रिषु लोकेषु नैतदर्हति भाषितुम् ।। ६.११६.२१ ।।


###Slōka 22/ श्लोक २२###


    एवमुक्तस्तु वैदेह्या प्रत्युवाच प्लवङ्गमः ।
    गृहीतप्राञ्जलिर्वाक्यं सीतायाः प्रमुखे स्थितः ।। ६.११६.२२ ।।


###Slōka 23/ श्लोक २३###


    भर्तुः प्रियहिते युक्ते भर्तुर्विजयकाङ्क्षिणि ।
    स्निग्धमेवंविधं वाक्यं त्वमेवार्हसि भाषितुम् ।। ६.११६.२३ ।।


###Slōka 24/ श्लोक २४###


    तवैतद्वचनं सौम्ये सारवत् स्निग्धमेव च ।
    रत्नौघाद्विविधाच्चापि देवराज्याद्विशिष्यते ।। ६.११६.२४ ।।


###Slōka 25/ श्लोक २५###


    अर्थतश्च मया प्राप्ता देवराज्यादयो गुणाः ।
    हतशत्रुं विजयिनं रामं पश्यामि सुस्थितम् ।। ६.११६.२५ ।।


###Slōka 26/ श्लोक २६###


    तस्य तद्वचनं श्रुत्वा मैथिली जनकात्मजा ।
    ततः शुभतरं वाक्यमुवाच पवनात्मजम् ।। ६.११६.२६ ।।


###Slōka 27/ श्लोक २७###


    अतिलक्षणसम्पन्नं माधुर्यगुणभूषितम् ।
    बुद्ध्या ह्यष्टाङ्गया युक्तं त्वमेवार्हसि भाषितुम् ।। ६.११६.२७ ।।


###Slōka 28/ श्लोक २८###


    श्लाघनीयो ऽनिलस्य त्वं पुत्रः परमधार्मिकः ।
    बलं शौर्यं श्रुतं सत्त्वं विक्रमो दाक्ष्यमुत्तमम् ।। ६.११६.२८ ।।


###Slōka 29/ श्लोक २९###


    तेजः क्षमाधृतिर्धैर्यं विनीतत्वं न संशयः ।
    एते चान्ये च बहवो गुणास्त्वय्येव शोभनाः ।। ६.११६.२९ ।।


###Slōka 30/ श्लोक ३०###


    अथोवाच पुनः सीतामसम्भ्रान्तो विनीतवत् ।
    प्रगृहीताञ्जलिर्हर्षात् सीतायाः प्रमुखे स्थितः ।। ६.११६.३० ।।


###Slōka 31/ श्लोक ३१###


    इमास्तु खलु राक्षस्यो यदि त्वमनुमन्यसे ।
    हन्तुमिच्छाम्यहं सर्वा याभिस्त्वं तर्जिता पुरा ।। ६.११६.३१ ।।


###Slōka 32/ श्लोक ३२###


    क्लिश्यन्तीं पतिदेवां त्वामशोकवनिकां गताम् ।
    । ६.११६.३२ ।।


###Slōka 33/ श्लोक ३३###


    घोररूपसमाचाराः क्रूराः क्रूरतरेक्षणाः ।
    राक्षस्यो दारुणकथा वरमेतत् प्रयच्छ मे ।। ६.११६.३३ ।।मुष्टिभिः पाणिभिः सर्वाश्चरणैश्चैव शोभने ।इच्छामि विविधैर्घातैर्हन्तुमेताः सुदारुणाः ।। ६.११६.३४ ।।


###Slōka 34/ श्लोक ३४###


    घातैर्जानुप्रहारैश्च दशनानां च पातनैः ।
    भक्षणैः कर्णनासानां केशानां लुञ्चनैस्तथा ।। ६.११६.३५ ।।


###Slōka 35/ श्लोक ३५###


    नखैः शुष्कमुखीभिश्च दारणैर्लङ्घनैर्हतैः ।
    निपात्य हन्तुमिच्छामि तव विप्रियकारिणीः ।। ६.११६.३६ ।।


###Slōka 36/ श्लोक ३६###


    एवंप्रकारैर्बहुभिर्विप्रकारैर्यशस्विनि ।
    हन्तुमिच्छाम्यहं देवि तवेमाः कृतकिल्बिषाः ।। ६.११६.३७ ।।


###Slōka 37/ श्लोक ३७###


    एवमुक्ता हनुमता वैदेही जनकात्मजा ।
    उवाच धर्मसहितं हनुमन्तं यशस्विनी ।। ६.११६.३८ ।।


###Slōka 38/ श्लोक ३८###


    राजसंश्रयवश्यानां कुर्वन्तीनां पराज्ञया ।
    विधेयानां च दासीनां कः कुप्येद्वानरोत्तम ।। ६.११६.३९ ।।


###Slōka 39/ श्लोक ३९###


    भाग्यवैषम्ययोगेन पुरादुश्चरितेन च ।
    मयैतत् प्राप्यते सर्वं स्वकृतं ह्युपभुज्यते ।। ६.११६.४० ।।


###Slōka 40/ श्लोक ४०###


    प्राप्तव्यं तु दशायोगान्मयैतदिति निश्चितम् ।
    दासीनां रावणस्याहं मर्षयामीह दुर्बला ।। ६.११६.४१ ।।


###Slōka 41/ श्लोक ४१###


    आज्ञप्ता रावणेनैता राक्षस्यो मामतर्जयन् ।
    हते तस्मिन्न कुर्युर्हि तर्जनं वानरोत्तम ।। ६.११६.४२ ।।


###Slōka 42/ श्लोक ४२###


    अयं व्याघ्रसमीपे तु पुराणो धर्मसंस्थितः ।
    ऋक्षेण गीतः श्लोको मे तन्निबोध प्लवङ्गम ।। ६.११६.४३ ।।


###Slōka 43/ श्लोक ४३###


    न परः पापमादत्ते परेषां पापकर्मणाम् ।
    समयो रक्षितव्यस्तु सन्तश्चारित्रभूषणाः ।। ६.११६.४४ ।।


###Slōka 44/ श्लोक ४४###


    पापानां वा शुभानां वा वधार्हाणां प्लवङ्गम ।
    कार्यं करुणमार्येण न कश्चिन्नापराध्यति ।। ६.११६.४५ ।।


###Slōka 45/ श्लोक ४५###


    लोकहिंसाविहाराणां रक्षसां कामरूपिणाम् ।
    कुर्वतामपि पापानि नैव कार्यमशोभनम् ।। ६.११६.४६ ।।


###Slōka 46/ श्लोक ४६###


    एवमुक्तस्तु हनुमान् सीतया वाक्यकोविदः ।
    प्रत्युवाच ततः सीतां रामपत्नीं यशस्विनीम् ।। ६.११६.४७ ।।


###Slōka 47/ श्लोक ४७###


    युक्ता रामस्य भवती धर्मपत्नी यशस्विनी ।
    प्रतिसन्दिश मां देवि गमिष्ये यत्र राघवः ।। ६.११६.४८ ।।


###Slōka 48/ श्लोक ४८###


    एवमुक्ता हनुमता वैदेही जनकात्मजा ।
    अब्रवीद्द्रष्टुमिच्छामि भर्तारं वानरोत्तम ।। ६.११६.४९ ।।


###Slōka 49/ श्लोक ४९###


    तस्यास्तद्वनं श्रुत्वा हनुमान् मारुतात्मजः ।
    हर्षयन् मैथिलीं वाक्यमुवाचेदं महाद्युतिः ।। ६.११६.५० ।।


###Slōka 50/ श्लोक ५०###


    पूर्णचन्द्राननं रामं द्रक्ष्यस्यार्ये सलक्ष्मणम् ।
    स्थिरमित्रं हतामित्रं शचीव त्रिदशेश्वरम् ।। ६.११६.५१ ।।


###Slōka 51/ श्लोक ५१###


    तामेवमुक्त्वा राजन्तीं सीतां साक्षादिव श्रियम् ।
    आजगाम महावेगो हनुमान् यत्र राघवः ।। ६.११६.५२ ।।


###Slōka 52/ श्लोक ५२###


    इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे षोडशोत्तरशततमः सर्गः ।
    । ११६ ।।


