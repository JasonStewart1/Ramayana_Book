युद्धकाण्डम्
===============================


## Chapter 100  / सर्गः १००##


###Slōka 1/ श्लोक १###


    महोदरमहापार्शो हतौ दृष्ट्वा तु राक्षसौ।
    तस्मिंश्च निहते वीरे विरूपाक्षे महाबले।आविवेश महान् क्रोधो रावणं तं महामृधे ।। ६.१००.१ ।।


###Slōka 2/ श्लोक २###


    सूतं सञ्चोदयामास वाक्यं चेदमुवाच ह ।
    । ६.१००.२ ।।


###Slōka 3/ श्लोक ३###


    निहतानाममात्यानां रुद्धस्य नगरस्य च।
    दुःखमेषो ऽपनेष्यामि हत्वा तौ रामलक्ष्मणौ ।। ६.१००.३ ।।


###Slōka 4/ श्लोक ४###


    रामवृक्षं रणे हन्मि सीतापुष्पफलप्रदम्।
    प्रशाखा यस्य सुग्रीवो जाम्बवान् कुमुदो नलः ।। ६.१००.४ ।।


###Slōka 5/ श्लोक ५###


    मैन्दश्च द्विविदश्चैव ह्यङ्गदो गन्धमादनः।
    हमूमांश्च सुषेणश्च सर्वे च हरियूथपाः ।। ६.१००.५ ।।


###Slōka 6/ श्लोक ६###


    स दिशो दश धोषेण रथस्यातिरथो महान्।
    नादयन् प्रययौ तूर्णं राघवं चाभ्यवर्तत ।। ६.१००.६ ।।


###Slōka 7/ श्लोक ७###


    पूरिता तेन शब्देन सनदीगिरिकानना।
    सञ्चचाल मही सर्वा सवराहमृगद्विपा ।। ६.१००.७ ।।


###Slōka 8/ श्लोक ८###


    तामसं स महाघोरं चकारास्त्रं सुदारुणम्।
    निर्ददाह कपीन् सर्वांस्ते प्रपेतुः समन्ततः ।। ६.१००.८ ।।


###Slōka 9/ श्लोक ९###


    उत्पपात रजो घोरं तैर्भग्नैः सम्प्रधावितैः।
    न हि तत्सहितुं शेकुर्ब्रह्मणा निर्मितं स्वयम् ।। ६.१००.९ ।।


###Slōka 10/ श्लोक १०###


    तान्यनीकान्यनेकानि रावणस्य शरोत्तमैः।
    दृष्ट्वा भग्नानि शतशो राघवः पर्यवस्थितः ।। ६.१००.१० ।।


###Slōka 11/ श्लोक ११###


    ततो राक्षसशार्दूलो विद्राव्य हरिवाहिनीम्।
    स ददर्श ततो रामं तिष्ठन्तमपारजितम् ।। ६.१००.११ ।।


###Slōka 12/ श्लोक १२###


    लक्ष्मणेन सह भ्रात्रा विष्णुना वासवं यथा।
    आलिखन्तमिवाकाशमवष्टभ्य महद्धनुः।पद्मपत्रविशालाक्षं दीर्घबाहुमरिन्दमम् ।। ६.१००.१२ ।।


###Slōka 13/ श्लोक १३###


    ततो रामो महातेजाः सौमित्रिसहितो बली।
    वानरांश्च रणे भग्नानापतन्तं च रावणम् ।। ६.१००.१३ ।।


###Slōka 14/ श्लोक १४###


    समीक्ष्य राघवो हृष्टो मध्ये जग्राह कार्मुकम् ।
    । ६.१००.१४ ।।


###Slōka 15/ श्लोक १५###


    विस्फारयितुमारेभे ततः स धनुरुत्तमम्।
    महावेगं महानादं निर्भिन्दन्निव मेदिनीम् ।। ६.१००.१५ ।।


###Slōka 16/ श्लोक १६###


    रावणस्य च बाणौघैरामविस्फारितेन च।
    शब्देन राक्षसास्ते च पेतुश्च शतशस्तदा ।। ६.१००.१६ ।।


###Slōka 17/ श्लोक १७###


    तयोः शरपथं प्राप्तो रावणो राजपुत्रयोः।
    स बभौ च यथा राहुः समीपे शशिसूर्ययोः ।। ६.१००.१७ ।।


###Slōka 18/ श्लोक १८###


    तमिच्छन् प्रथमं योद्धुं लक्ष्मणो निशितैः शरैः।
    मुमोच धनुरायम्य शरानग्निशिखोपमान् ।। ६.१००.१८ ।।


###Slōka 19/ श्लोक १९###


    तान्मुक्तमात्रानाकाशे लक्ष्मणेन धनुष्मता।
    बाणान् बाणैर्महातेजा रावणः प्रत्यवारयत् ।। ६.१००.१९ ।।


###Slōka 20/ श्लोक २०###


    एकमेकेन बाणेन त्रिभिस्त्रीन् दशभिर्दश।
    लक्ष्मणस्य प्रचिच्छेद दर्शयन् पाणिलाघवम् ।। ६.१००.२० ।।


###Slōka 21/ श्लोक २१###


    अभ्यतिक्रम्य सौमित्रिं रावणः समितिञ्जयः।
    आससाद ततो रामं स्थितं शैलमिवाचलम् ।। ६.१००.२१ ।।


###Slōka 22/ श्लोक २२###


    स सङ्ख्ये राममासाद्य क्रोधसंरक्तलोचनः।
    व्यसृजच्छरवर्षाणि रावणो राघवोपरि ।। ६.१००.२२ ।।


###Slōka 23/ श्लोक २३###


    शरधारास्ततो रामो रावणस्य धनुश्च्युताः।
    दृष्ट्वैवापततः शीघ्रं भल्लान् जग्राह सत्वरम् ।। ६.१००.२३ ।।


###Slōka 24/ श्लोक २४###


    तान् शरौघांस्ततो भल्लैस्तीक्ष्णैश्चिच्छेद राघवः।
    दीप्यमानान् महाघोरान् क्रुद्धानाशीविषानिव ।। ६.१००.२४ ।।


###Slōka 25/ श्लोक २५###


    राघवो रावणं तूर्णं रावणो राघवं तदा।
    अन्योन्यं विविधैस्तीक्ष्णैः शरैरभिववर्षतुः ।। ६.१००.२५ ।।


###Slōka 26/ श्लोक २६###


    चेरतुश्च चिरं चित्रं मण्डलं सव्यदक्षिणम्।
    बाणवेगान् समुत्क्षिप्तावन्योन्यमपारजितौ ।। ६.१००.२६ ।।


###Slōka 27/ श्लोक २७###


    तयोर्भूतानि वित्रेसुर्युगपत् सम्प्रयुध्यतोः।
    रौद्रयोः सायकमुचोर्यमान्तकनिकाशयोः ।। ६.१००.२७ ।।


###Slōka 28/ श्लोक २८###


    सन्ततं विविधैर्बाणैर्बभूव गगनं तदा।
    घनैरिवातपापाये विद्युन्मालासमाकुलैः ।। ६.१००.२८ ।।


###Slōka 29/ श्लोक २९###


    गवाक्षितमिवाकाशं बभूव शरवृष्टिभिः ।
    । ६.१००.२९ ।।


###Slōka 30/ श्लोक ३०###


    महावेगैः सुतीक्ष्णाग्रैर्गृध्रपत्रैः सुवाजितैः।
    शरान्धकारं तौ भीमं चक्रुतुः समरं तदा।गते ऽस्तं तपने चापि महामेघाविवोत्थितौ ।। ६.१००.३० ।।


###Slōka 31/ श्लोक ३१###


    बभूव तुमुलं युद्धमन्योन्यवधकाङ्क्षिणोः।
    अनासाद्यमचिन्त्यं च वृत्रवासवयोरिव ।। ६.१००.३१ ।।


###Slōka 32/ श्लोक ३२###


    उभौ हि परमेष्वासावुभौ शस्त्रविशारदौ।
    उभावस्त्रविदां मुख्यावुभौ युद्धे विचेरतुः ।। ६.१००.३२ ।।


###Slōka 33/ श्लोक ३३###


    उभौ हि येन व्रजतस्तेन तेन शरोर्मयः।
    ऊर्मयो वायुना विद्धा जग्मुः सागरयोरिव ।। ६.१००.३३ ।।


###Slōka 34/ श्लोक ३४###


    ततः संसक्तहस्तस्तु रावणो लोकरावणः।
    नाराचमालां रामस्य ललाटे प्रत्यमुञ्चत ।। ६.१००.३४ ।।


###Slōka 35/ श्लोक ३५###


    रौद्रचापप्रयुक्तां तां नीलोत्पलदलप्रभाम्।
    शिरसा धारयन् रामो न व्यथां प्रत्यपद्यत ।। ६.१००.३५ ।।


###Slōka 36/ श्लोक ३६###


    अथ मन्त्रानभिजपन् रौद्रमस्त्रमुदीरयन्।
    शरान् भूयः समादाय रामः क्रोधसमन्वितः।मुमोच च महातेजाश्चापमायम्य वीर्यवान् ।। ६.१००.३६ ।।


###Slōka 37/ श्लोक ३७###


    ते महामेघसङ्काशे कवचे पतिताः शराः।
    अवध्ये राक्षसेन्द्रस्य न व्यथां जनयंस्तदा ।। ६.१००.३७ ।।


###Slōka 38/ श्लोक ३८###


    पुनरेवाथ तं रामो रथस्थं राक्षसाधिपम्।
    ललाटे परमास्त्रेण सर्वास्त्रकुशलो रणे ।। ६.१००.३८ ।।


###Slōka 39/ श्लोक ३९###


    ते भित्त्वा बाणरूपाणि पञ्चशीर्षा इवोरगाः।
    श्वसन्तो विविशुर्भूमिं रावणप्रतिकूलिताः ।। ६.१००.३९ ।।


###Slōka 40/ श्लोक ४०###


    निहत्य राघवस्यास्त्रं रावणः क्रोधमूर्च्छितः।
    आसुरं सुमहाघोरमस्त्रं प्रादुश्चकार ह ।। ६.१००.४० ।।


###Slōka 41/ श्लोक ४१###


    सिंहव्याघ्रमुखाश्चान्यान् कङ्ककाकमुखानपि।
    गृध्रश्येनमुखांश्चापि शृगालवदनांस्तथा ।। ६.१००.४१ ।।


###Slōka 42/ श्लोक ४२###


    ईहामृगमुखांश्चान्यान् व्यादितास्यान् भयानकान्।
    पञ्चास्यान् लेलिहानांश्च ससर्ज निशितान् शरान् ।। ६.१००.४२ ।।


###Slōka 43/ श्लोक ४३###


    शरान् खरमुखांश्चान्यान् वराहमुखसंस्थितान्।
    श्वानकुक्कुटवक्त्रांश्च मकराशीविषाननान् ।। ६.१००.४३ ।।


###Slōka 44/ श्लोक ४४###


    एतानन्यांश्च मायावी ससर्ज निशितान् शरान्।
    रामं प्रति महातेजाः क्रुद्धः सर्प इव श्वसन् ।। ६.१००.४४ ।।


###Slōka 45/ श्लोक ४५###


    आसुरेण समाविष्टः सो ऽस्त्रेण रघुनन्दनः।
    ससर्जास्त्रं महोत्साहः पावकं पावकोपमः ।। ६.१००.४५ ।।


###Slōka 46/ श्लोक ४६###


    अग्निदीप्तमुखान् बाणान् तथा सूर्यमुखानपि।
    चन्द्रार्धचन्द्रवक्त्रांश्च धूमकेतुमुखानपि ।। ६.१००.४६ ।।


###Slōka 47/ श्लोक ४७###


    ग्रहनक्षत्रवक्त्रांश्च महोल्कामुखसंस्थितान्।
    विद्युज्जिह्वोपमांश्चान्यान् ससर्ज निशितान् शरान् ।। ६.१००.४७ ।।


###Slōka 48/ श्लोक ४८###


    ते रावणशरा घोरा राघवास्त्रसमाहताः ।
    । ६.१००.४८ ।।


###Slōka 49/ श्लोक ४९###


    विलयं जग्मुराकाशे जग्मुश्चैव सहस्रशः ।
    । ६.१००.४९ ।।


###Slōka 50/ श्लोक ५०###


    तदस्त्रं निहतं दृष्ट्वा रामेणाक्लिष्टकर्मणा।
    हृष्टा नेदुस्ततः सर्वे कपयः कामरूपिणः।सुग्रीवप्रमुखा वीराः परिवार्य तु राघवम् ।। ६.१००.५० ।।


###Slōka 51/ श्लोक ५१###


    ततस्तदस्त्रं विनिहत्य राघवः प्रसह्य तद्रावणबाहुनिस्सृतम्।
    मुदा ऽन्वितो दाशरथिर्महाहवे विनेदुरुच्चैर्मुदिताः कपीश्वराः ।। ६.१००.५१ ।।


###Slōka 52/ श्लोक ५२###


    इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे शततमः सर्गः ।
    । १०० ।।


