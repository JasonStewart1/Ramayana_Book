युद्धकाण्डम्
===============================


## Chapter 85  / सर्गः ८५##


###Slōka 1/ श्लोक १###


    तस्य तद्वचनं श्रुत्वा राघवः शोककर्शितः।
    नोपधारयते व्यक्तं यदुक्तं तेन रक्षसा ।। ६.८५.१ ।।


###Slōka 2/ श्लोक २###


    ततो धैर्यमवष्टभ्य रामः परपुरञ्जयः।
    विभीषणमुपासीनमुवाच कपिसन्निधौ ।। ६.८५.२ ।।


###Slōka 3/ श्लोक ३###


    नैर्ऋताधिपते वाक्यं यदुक्तं ते विभीषण।
    भूयस्तच्छ्रोतुमिच्छामि ब्रूहि यत्ते विवक्षितम् ।। ६.८५.३ ।।


###Slōka 4/ श्लोक ४###


    राघवस्य वचः श्रुत्वा वाक्यं वाक्यविशारदः।
    यत्तत्पुनरिदं वाक्यं बभाषे स विभीषणः ।। ६.८५.४ ।।


###Slōka 5/ श्लोक ५###


    यथाज्ञप्तं महाबाहो त्वया गुल्मनिवेशनम्।
    तत्तथा ऽनुष्ठितं वीर त्वद्वाक्यसमनन्तरम् ।। ६.८५.५ ।।


###Slōka 6/ श्लोक ६###


    तान्यनीकानि सर्वाणि विभक्तानि समन्ततः।
    विन्यस्ता यूथपाश्चैव यथान्यायं विभागशः ।। ६.८५.६ ।।


###Slōka 7/ श्लोक ७###


    भूयस्तु मम विज्ञाप्यं तच्छृणुष्व महायशः ।
    । ६.८५.७ ।।


###Slōka 8/ श्लोक ८###


    त्वय्यकारणसन्तप्ते सन्तप्तहृदया वयम्।
    त्यज राजन्निमं शोकं मिथ्या सन्तापमागतम् ।। ६.८५.८ ।।


###Slōka 9/ श्लोक ९###


    तदियं त्यज्यतां चिन्ता शत्रुहर्षविवर्धनी।
    उद्यमः क्रियतां वीर हर्षः समुपसेव्यताम् ।। ६.८५.९ ।।


###Slōka 10/ श्लोक १०###


    प्राप्तव्या वदि ते सीता हन्तव्याश्च निशाचराः।
    रघुनन्दन वक्ष्यामि श्रूयतां मे हितं वचः ।। ६.८५.१० ।।


###Slōka 11/ श्लोक ११###


    साध्वयं यातु सौमित्रिर्बलेन महता वृतः।
    निकुम्भिलायां सम्प्राप्य हन्तुं रावणिमाहवे ।। ६.८५.११ ।।


###Slōka 12/ श्लोक १२###


    धनुर्मण्डलनिर्मुक्तैराशीविषविषोपमैः।
    शरैर्हन्तुं महेष्वासो रावणिं समितिञ्जयः ।। ६.८५.१२ ।।


###Slōka 13/ श्लोक १३###


    तेन वीर्येण तपसा वरदानात् स्वयम्भुवः।
    अस्त्रं ब्रह्मशिरः प्राप्तं कामगाश्च तुरङ्गमाः ।। ६.८५.१३ ।।


###Slōka 14/ श्लोक १४###


    स एष सह सैन्येन प्राप्तः किल निकुम्भिलाम्।
    यद्युत्तिष्ठेत् कृतं कर्म हतान् सर्वांश्च विद्धि नः ।। ६.८५.१४ ।।


###Slōka 15/ श्लोक १५###


    निकुम्भिलामसम्प्राप्तमहुताग्निं च यो रिपुः।
    त्वामाततायिनं हन्यादिन्द्रशत्रोः स ते वधः।वरो दत्तो महाबाहो सर्वलोकेश्वरेण वै ।। ६.८५.१५ ।।


###Slōka 16/ श्लोक १६###


    इत्येवं विहितो राजन् वधस्तस्यैष धीमतः।
    वधायेन्द्रजितो राम सन्दिशस्व महाबल।हते तस्मिन् हतं विद्धि रावणं ससुहृज्जनम् ।। ६.८५.१६ ।।


###Slōka 17/ श्लोक १७###


    विभीषणवचः श्रुत्वा राघवो वाक्यमब्रवीत् ।
    । ६.८५.१७ ।।


###Slōka 18/ श्लोक १८###


    जानामि तस्य रौद्रस्य मायां सत्यपराक्रम।
    स हि ब्रह्मास्त्रवित् प्राज्ञो महामायो महाबलः।करोत्यसञ्ज्ञान् सङ्ग्रामे देवान् सवरुणानपि ।। ६.८५.१८ ।।


###Slōka 19/ श्लोक १९###


    तस्यान्तरिक्षे चरतो रथस्थस्य महायशः।
    न गतिर्ज्ञायते तस्य सूर्यस्येवाभ्रसम्प्लवे ।। ६.८५.१९ ।।


###Slōka 20/ श्लोक २०###


    राघवस्तु रिपोर्ज्ञात्वामायावीर्यं दुरात्मनः।
    लक्ष्मणं कीर्तिसम्पन्नमिदं वचनमब्रवीत् ।। ६.८५.२० ।।


###Slōka 21/ श्लोक २१###


    यद्वानरेन्द्रस्य बलं तेन सर्वेण संवृतः।
    हनुमत्प्रमुखैश्चैव यूथपैः सह लक्ष्मण ।। ६.८५.२१ ।।


###Slōka 22/ श्लोक २२###


    जाम्बवेनर्क्षपतिना सहसैन्येन संवृतः।
    जहि तं राक्षससुतं मायाबलविशारदम् ।। ६.८५.२२ ।।


###Slōka 23/ श्लोक २३###


    अयं त्वां सचिवैः सार्द्धं महात्मा रजनीचरः।
    अभिज्ञस्तस्य देशस्य पृष्ठतो ऽनुगमिष्यति ।। ६.८५.२३ ।।


###Slōka 24/ श्लोक २४###


    राघवस्य वचः श्रुत्वा लक्ष्मणः सविभीषणः।
    जाग्राह कार्मुकश्रेष्ठमत्यद्भुतपराक्रमः ।। ६.८५.२४ ।।


###Slōka 25/ श्लोक २५###


    सन्नद्धः कवची खड्गी सशरो हेमचापधृत्।
    रामपादावुपस्पृश्य हृष्टः सौमित्रिरब्रवीत् ।। ६.८५.२५ ।।


###Slōka 26/ श्लोक २६###


    अद्य मत्कार्मुकोन्मुक्ताः शरा निर्भिद्य रावणिम्।
    लङ्कामभिपतिष्यन्ति हंसाः पुष्करिणीमिव ।। ६.८५.२६ ।।


###Slōka 27/ श्लोक २७###


    अद्यैव तस्य रौद्रस्य शरीरं मामकाः शराः।
    विधमिष्यन्ति भित्त्वा तं महाचापगुणच्युताः ।। ६.८५.२७ ।।


###Slōka 28/ श्लोक २८###


    स एवमुक्त्वा द्युतिमान् वचनं भ्रातुरग्रतः।
    स रावणिवधाकाङ्क्षी लक्ष्मणस्त्वरितो ययौ ।। ६.८५.२८ ।।


###Slōka 29/ श्लोक २९###


    सो ऽभिवाद्य गुरोः पादौ कृत्वा चापि प्रदक्षिणम्।
    निकुम्भिलामभिययौ चैत्यं रावणिपालितम् ।। ६.८५.२९ ।।


###Slōka 30/ श्लोक ३०###


    विभीषणेन सहितो राजपुत्रः प्रतापवान्।
    कृतस्वस्त्ययनो भ्रात्रा लक्ष्मणस्त्वरितो ययौ ।। ६.८५.३० ।।


###Slōka 31/ श्लोक ३१###


    वानराणां सहस्रैस्तु हनुमान् बहुभिर्वृतः।
    विभीषणश्च सामात्यस्तदा लक्ष्मणमन्वगात् ।। ६.८५.३१ ।।


###Slōka 32/ श्लोक ३२###


    महता हरिसैन्येन सवेगमभिसंवृतः।
    ऋक्षराजबलं चैव ददर्श पथि विष्ठितम् ।। ६.८५.३२ ।।


###Slōka 33/ श्लोक ३३###


    स गत्वा दूरमध्वानं सौमित्रिर्मित्रनन्दनः।
    राक्षसेन्द्रबलं दूरादपश्यद् व्यूहमास्थितम् ।। ६.८५.३३ ।।


###Slōka 34/ श्लोक ३४###


    स तं प्राप्य धनुष्पाणिर्मायायोगमरिन्दमः।
    तस्थौ ब्रह्मविधानेन विजेतुं रघुनन्दनः ।। ६.८५.३४ ।।


###Slōka 35/ श्लोक ३५###


    विभीषणेन सहितो राजपुत्रः प्रतापवान्।
    अङ्गदेन च वीरेण तथा ऽनिलसुतेन च ।। ६.८५.३५ ।।


###Slōka 36/ श्लोक ३६###


    विविधममलशस्त्रभास्वरं तद् ध्वजगहनं विपुलं महारथैश्च।
    प्रतिभयतममप्रमेयवेगं तिमिरमिव द्विषतां बलं विवेश ।। ६.८५.३६ ।।


###Slōka 37/ श्लोक ३७###


    इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे पञ्चाशीतितमः सर्गः ।
    । ८५ ।।


