युद्धकाण्डम्
===============================


## Chapter 90  / सर्गः ९०##


###Slōka 1/ श्लोक १###


    युध्यमानौ तु तौ दृष्ट्वा प्रसक्तौ नराक्षसौ।
    प्रभिन्नाविव मातङ्गौ परस्परवधैषिणौ ।। ६.९०.१ ।।


###Slōka 2/ श्लोक २###


    तौ द्रष्टुकामः सङ्ग्रामे परस्परगतौ बली।
    शूरः स रावणभ्राता तस्थौ सङ्ग्राममूर्धनि ।। ६.९०.२ ।।


###Slōka 3/ श्लोक ३###


    ततो विस्फारयामास महद्धनुरवस्थितः।
    उत्ससर्ज च तीक्ष्णाग्रान् राक्षसेषु महाशरान् ।। ६.९०.३ ।।


###Slōka 4/ श्लोक ४###


    ते शराः शिखिसङ्काशा निपतन्तः समाहिताः।
    राक्षसान् दारयामासुर्वज्राणीव महागिरीन् ।। ६.९०.४ ।।


###Slōka 5/ श्लोक ५###


    विभीषणस्यानुचरास्ते ऽपि शूलासिपट्टिशैः।
    चिच्छिदुः समरे वीरान् राक्षसान् राक्षसोत्तमाः ।। ६.९०.५ ।।


###Slōka 6/ श्लोक ६###


    राक्षसैस्तैः परिवृतः स तदा तु विभीषणः।
    बभौ मध्ये प्रहृष्टानां कलभानामिव द्विपः ।। ६.९०.६ ।।


###Slōka 7/ श्लोक ७###


    ततः सञ्चोदयानो वै हरीन् रक्षो रणप्रियान्।
    उवाच वचनं काले कालज्ञो रक्षसां वरः ।। ६.९०.७ ।।


###Slōka 8/ श्लोक ८###


    एको ऽयं राक्षसेन्द्रस्य परायणमिव स्थितः।
    एतच्छेषं बलं तस्य किं तिष्ठत हरीश्वराः ।। ६.९०.८ ।।


###Slōka 9/ श्लोक ९###


    अस्मिन् विनिहते पापे राक्षसे रणमूर्धनि।
    रावणं वर्जयित्वा तु शेषमस्य हतं बलम् ।। ६.९०.९ ।।


###Slōka 10/ श्लोक १०###


    प्रहस्तो निहतो वीरो निकुम्भश्च महाबलः।
    कुम्भकर्णश्च कुम्भश्च धूम्राक्षश्च निशाचरः ।। ६.९०.१० ।।


###Slōka 11/ श्लोक ११###


    जम्बुमाली महामाली तीक्ष्णवेगो ऽशनिप्रभः।
    सुप्तघ्नो यज्ञकोपश्च वज्रदंष्ट्रश्च राक्षसः ।। ६.९०.११ ।।


###Slōka 12/ श्लोक १२###


    संह्रादी विकटो निघ्नस्तपनो दम एव च।
    प्रघासः प्रघसश्चैव प्रजङ्घो जङ्घ एव च ।। ६.९०.१२ ।।


###Slōka 13/ श्लोक १३###


    अग्निकेतुश्च दुर्धर्षो रश्मिकेतुश्च वीर्यवान्।
    विद्युज्जिह्वो द्विजिह्वश्च सूर्यशत्रुश्च राक्षसः ।। ६.९०.१३ ।।


###Slōka 14/ श्लोक १४###


    अकम्पनः सुपार्श्वश्च चक्रमाली च राक्षसः।
    कम्पनः सत्त्ववन्तौ तौ देवान्तकनरान्तकौ ।। ६.९०.१४ ।।


###Slōka 15/ श्लोक १५###


    एतान्निहत्यातिबलान् बहून् राक्षससत्तमान्।
    बाहुभ्यां सागरं तीर्त्वा लङ्घ्यतां गोष्पदं लघु ।। ६.९०.१५ ।।


###Slōka 16/ श्लोक १६###


    एतावदेव शेषं वो जेतव्यमिह वानराः।
    हताः सर्वे समागम्य राक्षसा बलदर्पिताः ।। ६.९०.१६ ।।


###Slōka 17/ श्लोक १७###


    अयुक्तं निधनं कर्तुं पुत्रस्य जनितुर्मम।
    घृणामपास्य रामार्थे निहन्यां भ्रातुरात्मजम् ।। ६.९०.१७ ।।


###Slōka 18/ श्लोक १८###


    हन्तुकामस्य मे बाष्पं चक्षुश्चैव निरुद्ध्यति।
    तमेवैष महाबाहुर्लक्ष्मणः शमयिष्यति।वानरा घ्नत सम्भूय भृत्यानस्य समीपगान् ।। ६.९०.१८ ।।


###Slōka 19/ श्लोक १९###


    इति तेनातियशसा राक्षसेनाभिचोदिताः।
    वानरेन्द्रा जहृषिरे लाङ्गूलानि च विव्यधुः ।। ६.९०.१९ ।।


###Slōka 20/ श्लोक २०###


    ततस्ते कपिशार्दूलाः क्ष्वेलन्तश्च मुहुर्मुहुः।
    मुमुचुर्विविधान्नादान् मेघान् दृष्ट्वेव बर्हिणः ।। ६.९०.२० ।।


###Slōka 21/ श्लोक २१###


    जाम्बवानपि तैः सर्वैः स्वयूथैरपि संवृतः।
    अश्मभिस्ताडयामास नखैर्दन्तैश्च राक्षसान् ।। ६.९०.२१ ।।


###Slōka 22/ श्लोक २२###


    निघ्नन्तमृक्षाधिपतिं राक्षसास्ते महाबलाः।
    परिवव्रुभयं त्यक्त्वा तमनेकविधायुधाः ।। ६.९०.२२ ।।


###Slōka 23/ श्लोक २३###


    शरैः परशुभिस्तीक्ष्णैः पट्टिशैर्यष्टितोमरैः।
    जाम्बवन्तं मृधे जघ्नुर्निघ्नन्तं राक्षसीं चमूम् ।। ६.९०.२३ ।।


###Slōka 24/ श्लोक २४###


    स सम्प्रहारस्तुमुलः सञ्जज्ञे कपिरक्षसाम्।
    देवासुराणां क्रुद्धानां यथा भीमो महास्वनः ।। ६.९०.२४ ।।


###Slōka 25/ श्लोक २५###


    हनुमानपि सङ्क्रुद्धः सालमुत्पाट्य वीर्यवान्।
    रक्षसां कदनं चक्रे समासाद्य सहस्रशः ।। ६.९०.२५ ।।


###Slōka 26/ श्लोक २६###


    स दत्त्वा तुमुलं युद्धं पितृव्यस्येन्द्रजिद्युधि।
    लक्ष्मणं परवीरघ्नं पुनरेवाभ्यधावत ।। ६.९०.२६ ।।


###Slōka 27/ श्लोक २७###


    तौ प्रयुद्धौ तदा वीरौ मृधे लक्ष्मणराक्षसौ।
    शरौघानभिवर्षन्तौ जघ्नतुस्तौ परस्परम् ।। ६.९०.२७ ।।


###Slōka 28/ श्लोक २८###


    अभीक्ष्णमन्तर्दधतुः शरजालैर्महाबलौ।
    चन्द्रादित्याविवोष्णान्ते यथा मेघैस्तरस्विनौ ।। ६.९०.२८ ।।


###Slōka 29/ श्लोक २९###


    न ह्यादानं न सन्धानं धनुषो वा परिग्रहः।
    न विप्रमोक्षो बाणानां न विकर्षो न विग्रहः ।। ६.९०.२९ ।।


###Slōka 30/ श्लोक ३०###


    न मुष्टिप्रतिसन्धानं न लक्ष्यप्रतिपादनम्।
    अदृश्यत तयोस्तत्र युध्यतोः पाणिलाघवात् ।। ६.९०.३० ।।


###Slōka 31/ श्लोक ३१###


    चापवेगविनिर्मुक्तबाणजालैः समन्ततः।
    अन्तरिक्षे हि सञ्छन्ने न रूपाणि चकाशिरे ।। ६.९०.३१ ।।


###Slōka 32/ श्लोक ३२###


    लक्ष्मणो रावणिं प्राप्य रावणिश्चापि लक्ष्मणम्।
    अव्यवस्था भवत्युग्रा ताभ्यामन्योन्यविग्रहे ।। ६.९०.३२ ।।


###Slōka 33/ श्लोक ३३###


    ताभ्यामुभाभ्यां तरसा विसृष्टैर्विशिखैः शितैः।
    निरन्तरमिवाकाशं बभूव तमसावृतम् ।। ६.९०.३३ ।।


###Slōka 34/ श्लोक ३४###


    तैः पतद्भिश्च बहुभिस्तयोः शरशतैः शितैः।
    दिशश्च प्रदिशश्चैव बभूवुः शरसङ्कुलाः ।। ६.९०.३४ ।।


###Slōka 35/ श्लोक ३५###


    तमसा संवृतं सर्वमासीद्भीमतरं महत्।
    अस्तं गते सहस्रांशौ संवृतं तमसेव हि ।। ६.९०.३५ ।।


###Slōka 36/ श्लोक ३६###


    रुधिरौघमहानद्यः प्रावर्तन्त सहस्रशः।
    क्रव्यादा दारुणा वाग्भिश्चिक्षिपुर्भीमनिस्वनम् ।। ६.९०.३६ ।।


###Slōka 37/ श्लोक ३७###


    न तदानीं ववौ वायुर्न च जज्वाल पावकः।
    स्वस्त्यस्तु लोकेभ्य इति जजल्पुश्च महर्षयः ।। ६.९०.३७ ।।


###Slōka 38/ श्लोक ३८###


    सम्पेतुश्चात्र सम्प्राप्ता गन्धर्वाः सह चारणैः ।
    । ६.९०.३८ ।।


###Slōka 39/ श्लोक ३९###


    अथ राक्षससिंहस्य कृष्णान् कनकभूषणान्।
    शरैश्चतुर्भिः सौमित्रिर्विव्याध चतुरो हयान् ।। ६.९०.३९ ।।


###Slōka 40/ श्लोक ४०###


    ततो ऽपरेण भल्लेन शितेन निशितेन च।
    सम्पूर्णायतमुक्तेन सुपत्रेण सुवर्चसा ।। ६.९०.४० ।।


###Slōka 41/ श्लोक ४१###


    महेन्द्राशनिकल्पेन सुतस्य विचरिष्यतः।
    स तेन बाणाशनिना तलशब्दानुनादिना ।। ६.९०.४१ ।।


###Slōka 42/ श्लोक ४२###


    लाघवाद्राघवः श्रीमान् शिरः कायादपाहरत् ।
    । ६.९०.४२ ।।


###Slōka 43/ श्लोक ४३###


    स यन्तरि महातेजा हते मन्दोदरीसुतः ।
    । ६.९०.४३ ।।


###Slōka 44/ श्लोक ४४###


    स्वयं सारथ्यमकरोत् पुनश्च धनुरस्पृशत्।
    तदद्भुतमभूत्तत्र सामर्थ्यं पश्यतां युधि ।। ६.९०.४४ ।।


###Slōka 45/ श्लोक ४५###


    हयेषु व्यग्रहस्तं तं विव्याध निशितैः शरैः।
    धनुष्यथ पुनर्व्यग्रे हयेषु मुमुचे शरान् ।। ६.९०.४५ ।।


###Slōka 46/ श्लोक ४६###


    छिद्रेषु तेषु बाणेषु सौमित्रिः शीघ्रविक्रमः।
    अर्दयामास बाणौघैर्विचरन्तमभीतवत् ।। ६.९०.४६ ।।


###Slōka 47/ श्लोक ४७###


    निहतं सारथिं दृष्ट्वा समरे रावणात्मजः।
    प्रजहौ समरोद्धर्षं विषण्णः स बभूव ह ।। ६.९०.४७ ।।


###Slōka 48/ श्लोक ४८###


    विषण्णवदनं दृष्ट्वा राक्षसं हरियूथपाः।
    ततः परमसंहृष्टा लक्ष्मणं चाभ्यपूजयन् ।। ६.९०.४८ ।।


###Slōka 49/ श्लोक ४९###


    ततः प्रमाथी शरभो रभसो गन्धमादनः।
    अमृष्यमाणाश्चत्वारश्चक्रुर्वेगं हरीश्वराः ।। ६.९०.४९ ।।


###Slōka 50/ श्लोक ५०###


    ते चास्य हयमुख्येषु तूर्णमुत्प्लुत्य वानराः।
    चतुर्षु समहावीर्या निपेतुर्भीमविक्रमाः ।। ६.९०.५० ।।


###Slōka 51/ श्लोक ५१###


    तेषामधिष्ठितानां तैर्वानरैः पर्वतोपमैः।
    मुखेभ्यो रुधिरं रक्तं हयानां समवर्तत ।। ६.९०.५१ ।।


###Slōka 52/ श्लोक ५२###


    ते हया मथिता भग्ना व्यसवो धरणीं गताः।
    ते निहत्य हयांस्तस्य प्रमथ्य च महारथम् ।। ६.९०.५२ ।।


###Slōka 53/ श्लोक ५३###


    पुनरुत्पत्य वेगेन तस्थुर्लक्ष्मणपार्श्वतः।
    स हताश्वादवप्लुत्य रथान्मथितसारथेः।शरवर्षेण सौमित्रिमभ्यधावत रावणिः ।। ६.९०.५३ ।।


###Slōka 54/ श्लोक ५४###


    ततो महेन्द्रप्रतिमः स लक्ष्मणः पदातिनं तं निशितैः शरोत्तमैः।
    सृजन्तमाजौ निशितान् शरोत्तमान् भृशं तदा बाणगणैर्न्यवारयत् ।। ६.९०.५४ ।।


###Slōka 55/ श्लोक ५५###


    इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे नवतितमः सर्गः ।
    । ९० ।।


