युद्धकाण्डम्
===============================


## Chapter 67  / सर्गः ६७##


###Slōka 1/ श्लोक १###


    ते निवृत्ता महाकायाः श्रुत्वा ऽङ्गदवचस्तदा।
    नैष्ठिकीं बुद्धिमासाद्य सर्वे सङ्ग्रामकाङ्क्षिणः ।। ६.६७.१ ।।्रशक्त्या ।। ६.६७.१९ ।। ।।व चक्षुषा।समुदीरितवीर्याश्च समारोपितविक्रमाः।पर्यवस्थापिता वाक्यैरङ्गदेन वलीमुखाः ।। ६.६७.२ ।।


###Slōka 2/ श्लोक २###


    प्रयाताश्च गता हर्षं मरणे कृतनिश्चयाः।
    चक्रुः सुतुमुलं युद्धं वानरास्त्यक्तजीविताः ।। ६.६७.३ ।।


###Slōka 3/ श्लोक ३###


    अथ वृक्षान् महाकायाः सानूनि सुमहान्ति च।
    वानरास्तूर्णमुद्यम्य कुम्भकर्णमभिद्रुताः ।। ६.६७.४ ।।


###Slōka 4/ श्लोक ४###


    स कुम्भकर्णः सङ्क्रुद्धो गदामुद्यम्य वीर्यवान्।
    अर्दयन् सुमहाकायः समन्ताद्व्यक्षिपद्रिपून् ।। ६.६७.५ ।।


###Slōka 5/ श्लोक ५###


    शतानि सप्त चाष्टौ च सहस्राणि च वानराः।
    प्रकीर्णाः शेरते भूमौ कुम्भकर्णेन पोथिताः ।। ६.६७.६ ।।


###Slōka 6/ श्लोक ६###


    षोडशाष्टौ च दश च विंशत्ऺित्रंशत्तथैव च।
    परिक्षिप्य च बाहुभ्यां खादन् विपरिधावति।भक्षयन् भृशसङ्क्रुद्धो गरुडः पन्नगानिव ।। ६.६७.७ ।।


###Slōka 7/ श्लोक ७###


    कृच्छ्रेण च समाश्वस्ताः सङ्गम्य च ततस्ततः।
    वृक्षाद्रिहस्ता हरयस्तस्थुः सङ्ग्राममूर्धनि ।। ६.६७.८ ।।


###Slōka 8/ श्लोक ८###


    ततः पर्वतमुत्पाट्य द्विविदः प्लवगर्षभः।
    दुद्राव गिरिशृङ्गाभं विलम्ब इव तोयदः ।। ६.६७.९ ।।


###Slōka 9/ श्लोक ९###


    तं समुत्पत्य चिक्षेप कुम्भकर्णस्य वानरः।
    तमप्राप्तो महाकायं तस्य सैन्ये ऽपतत्तदा ।। ६.६७.१० ।।


###Slōka 10/ श्लोक १०###


    ममर्दाश्वान् गजांश्चापि रथांश्चैव नगोत्तमः।
    तानि चान्यानि रक्षांसि पुनश्चान्यद्गिरेः शिरेः ।। ६.६७.११ ।।


###Slōka 11/ श्लोक ११###


    तच्छैलशृङ्गाभिहतं हताश्वं हतसारथि।
    रक्षसां रुधिरक्लिन्नं बभूवायोधनं महत् ।। ६.६७.१२ ।।६.६७.१२९ ।।।।। ६.६७.१२३ ।।णो वीरो निर्दहन्निव चक्षुषा।रथिनो वानरेन्द्राणां शरैः कालान्तकोपमैः।शिरांसि नदतां जह्रुः सहसा भीमनिस्वनाः ।। ६.६७.१३ ।।


###Slōka 12/ श्लोक १२###


    वानराश्च महात्मानः समुत्पाट्य महाद्रुमान्।
    रथानश्वान् गजानुष्ट्रान् राक्षसानभ्यसूदयन् ।। ६.६७.१४ ।।


###Slōka 13/ श्लोक १३###


    हनुमान् शैलशृङ्गाणि वृक्षांश्च विविधान् बहून्।
    ववर्ष कुम्भकर्णस्य शिरस्यम्बरमास्थितः ।। ६.६७.१५ ।।


###Slōka 14/ श्लोक १४###


    तानि पर्वतशृङ्गाणि शूलेन स बिभेद ह।
    बभञ्ज वृक्षवर्षं च कुम्भकर्णो महाबलः ।। ६.६७.१६ ।।


###Slōka 15/ श्लोक १५###


    ततो हरीणां तदनीकमुग्रं दुद्राव शूलं निशितं प्रगृह्य।
    तस्थौ ततो ऽस्यापततः पुरस्तान्महीधराग्रं हनुमान् प्रगृह्य ।। ६.६७.१७ ।।


###Slōka 16/ श्लोक १६###


    स कुम्भकर्णं कुपितो जघान वेगेन शैलोत्तमभीमकायम्।
    स चुक्षुभे तेन तदा ऽभिभूतो मेदार्द्रगात्रो रुधिरावसिक्तः ।। ६.६७.१८ ।।


###Slōka 17/ श्लोक १७###


    स शूलमाविध्य तडित्प्रकाशं गिरिं यथा प्रज्वलिताग्रशृङ्गम्।
    बाह्वन्तरे मारुतिमाजघान गुहो ऽचलं क्रौञ्चमिवोग्रशक्त्या ।। ६.६७.१९ ।।


###Slōka 18/ श्लोक १८###


    स शूलनिर्भिन्नमहाभूजान्तरः प्रविह्वलः शोणितमुद्वमन् मुखात्।
    ननाद भीमं हनुमान् महाहवे युगान्तमेघस्तनितस्वनोपमम् ।। ६.६७.२० ।।


###Slōka 19/ श्लोक १९###


    ततो विनेदुः सहसा प्रहृष्टा रक्षोगणास्तं व्यथितं समीक्ष्य।
    प्लवङ्गमास्तु व्यथिता भयार्ताः प्रदुद्रुवुः संयति कुम्भकर्णात् ।। ६.६७.२१ ।।


###Slōka 20/ श्लोक २०###


    ततस्तु नीलो बलवान् पर्यवस्थापयन् बलम्।
    प्रविचिक्षेप शैलाग्रं कुम्भकर्णाय धीमते ।। ६.६७.२२ ।।


###Slōka 21/ श्लोक २१###


    तमापतन्तं सम्प्रेक्ष्य मुष्टिना ऽभिजघान ह।
    मुष्टिप्रहाराभिहतं तच्छैलाग्रं व्यशीर्यत ।। ६.६७.२३ ।।


###Slōka 22/ श्लोक २२###


    सविस्फुलिङ्गं सज्वालं निपपात महीतले।
    ऋषभः शरभो नीलो गवाक्षो गन्धमादनः ।। ६.६७.२४ ।।


###Slōka 23/ श्लोक २३###


    पञ्च वानरशार्दूलाः कुम्भकर्णमुपाद्रवन् ।
    । ६.६७.२५ ।।


###Slōka 24/ श्लोक २४###


    शैलैर्वृक्षैस्तलैः पादैर्मुष्टिभिश्च महाबलाः।
    कुम्भकर्णं महाकायं सर्वतो ऽभिप्रदुद्रुवुः ।। ६.६७.२६ ।।


###Slōka 25/ श्लोक २५###


    स्पर्शानिव प्रहारांस्तान् वेदयानो न विव्यथे।
    ऋषभं तु महावेगं बाहुभ्यां परिषस्वजे ।। ६.६७.२७ ।।


###Slōka 26/ श्लोक २६###


    कुम्भकर्णभुजाभ्यां तु पीडितो वानरर्षभः।
    निपपातर्षभो भीमः प्रमुखाद्वान्तशोणितः ।। ६.६७.२८ ।।


###Slōka 27/ श्लोक २७###


    मुष्टिना शरभं हत्वा जानुना नीलमाहवे।
    आजघान गवाक्षं तु तलेनेन्द्ररिपुस्तदा ।। ६.६७.२९ ।।


###Slōka 28/ श्लोक २८###


    पादेनाभ्यहनत् क्रुद्धस्तरसा गन्धमादनम्।
    दत्तप्रहारव्यथिता मुमुहुः शोणितोक्षिताः ।। ६.६७.३० ।।


###Slōka 29/ श्लोक २९###


    निपेतुस्ते तु मेदिन्यां निकृत्ता इव किंशुकाः।
    तेषु वानरमुख्येषु पतितेषु महात्मसु।वानराणां सहस्राणि कुम्भकर्णं प्रदुद्रुवुः ।। ६.६७.३१ ।।


###Slōka 30/ श्लोक ३०###


    तं शैलमिव शैलाभाः सर्वे ते प्लवगर्षभाः।
    समारुह्य समुत्पत्य ददंशुश्च महाबलाः ।। ६.६७.३२ ।।


###Slōka 31/ श्लोक ३१###


    तं नखैर्दशनैश्चापि मुष्टिभिर्जानुभिस्तथा।
    कुम्भकर्णं महाकायं ते जघ्नुः प्लवगर्षभाः ।। ६.६७.३३ ।।


###Slōka 32/ श्लोक ३२###


    स वानरसहस्रैस्तैराचितः पर्वतोपमः।
    रराज राक्षसव्याघ्रो गिरिरात्मरुहैरिव ।। ६.६७.३४ ।।


###Slōka 33/ श्लोक ३३###


    बाहुभ्यां वानरान् सर्वान् प्रगृह्य सुमहाबलः।
    भक्षयामास सङ्क्रुद्धो गरुडः पन्नगानिव ।। ६.६७.३५ ।।


###Slōka 34/ श्लोक ३४###


    प्रक्षिप्ताः कुम्भकर्णेन वक्त्रे पातालसन्निभे।
    नासापुटाभ्यां निर्जग्मुः कर्णाभ्यां चैव वानराः ।। ६.६७.३६ ।।


###Slōka 35/ श्लोक ३५###


    भक्षयन् भृशसङ्क्रुद्धो हरीन् पर्वतसन्निभः।
    बभञ्ज वानरान् सर्वान् सङ्क्रुद्धो राक्षसोत्तमः ।। ६.६७.३७ ।।


###Slōka 36/ श्लोक ३६###


    मांसशोणितसङ्क्लेदां भूमिं कुर्वन् स राक्षसः।
    चचार हरिसैन्येषु कालाग्निरिव मूर्च्छितः ।। ६.६७.३८ ।।


###Slōka 37/ श्लोक ३७###


    वज्रहस्तो यथा शक्रः पाशहस्त इवान्तकः।
    शूलहस्तो बभौ सङ्ख्ये कुम्भकर्णो महाबलः ।। ६.६७.३९ ।।


###Slōka 38/ श्लोक ३८###


    यथा शुष्काण्यरण्यानि ग्रीष्मे दहति पावकः।
    तथा वानरसैन्यानि कुम्भकर्णो विनिर्दहत् ।। ६.६७.४० ।।


###Slōka 39/ श्लोक ३९###


    ततस्ते वध्यमानास्तु हतयूथा विनायकाः ।
    ।


###Slōka 40/ श्लोक ४०###


    वानरा भयसंविग्ना विनेदुर्विस्वरं भृशम् ।
    । ६.६७.४१ ।।


###Slōka 41/ श्लोक ४१###


    अनेकशो वध्यमानाः कुम्भकर्णेन वानराः।
    राघवं शरणं जग्मुर्व्यथिताः खिन्नचेतसः ।। ६.६७.४२ ।।


###Slōka 42/ श्लोक ४२###


    प्रभग्नान् वानरान् दृष्ट्वा वज्रहस्तसुतात्मजः।
    अभ्यधावत वेगेन कुम्भकर्णं महाहवे ।। ६.६७.४३ ।।


###Slōka 43/ श्लोक ४३###


    शैलशृङ्गं महद्गृह्य विनदंश्च मुहुर्मुहुः।
    त्रासयन् राक्षसान् सर्वान् कुम्भकर्णपदानुगान् ।। ६.६७.४४ ।।


###Slōka 44/ श्लोक ४४###


    चिक्षेप शैलशिखरं कुम्भकर्णस्य मूर्धनि।
    स तेनाभिहतो ऽत्यर्थं गिरिशृङ्गेण मूर्धनि ।। ६.६७.४५ ।।


###Slōka 45/ श्लोक ४५###


    कुम्भकर्णः प्रजज्वाल कोपेन महता तदा।
    सो ऽभ्यधावत वेगेन वालिपुत्रममर्षणः ।। ६.६७.४६ ।।


###Slōka 46/ श्लोक ४६###


    कुम्भकर्णो महानादस्त्रासयन् सर्ववानरान्।
    शूलं ससर्ज वै रोषादङ्गदे स महावलः ।। ६.६७.४७ ।।


###Slōka 47/ श्लोक ४७###


    तमापतन्तं बुद्ध्वा तु युद्धमार्गविशारदः।
    लाघवान्मोचयामास बलवान् वानरर्षभः ।। ६.६७.४८ ।।


###Slōka 48/ श्लोक ४८###


    उत्पत्य चैनं सहसा तलेनोरस्यताडयत्।
    स तेनाभिहतः कोपात् प्रमुमोहाचलोपमः ।। ६.६७.४९ ।।


###Slōka 49/ श्लोक ४९###


    स लब्धसञ्ज्ञो बलवान् मुष्टिमावर्त्त्य राक्षसः।
    अपहासेन चिक्षेप विसञ्ज्ञः स पपात ह ।। ६.६७.५० ।।


###Slōka 50/ श्लोक ५०###


    तस्मिन् प्लवगशार्दूले विसञ्ज्ञे पतिते भुवि।
    तच्छूलं समुपादाय सुग्रीवमभिदुद्रुवे ।। ६.६७.५१ ।।


###Slōka 51/ श्लोक ५१###


    तमापतन्तं सम्प्रेक्ष्य कुम्भकर्णं महाबलम्।
    उत्पपात तदा वीरः सुग्रीवो वानराधिपः ।। ६.६७.५२ ।।


###Slōka 52/ श्लोक ५२###


    पर्वताग्रं समुत्क्षिप्य समाविध्य महाकपिः।
    अभिदुद्राव वेगेन कुम्भकर्णं महाबलम् ।। ६.६७.५३ ।।


###Slōka 53/ श्लोक ५३###


    तमापतन्तं सम्प्रेक्ष्य कुम्भकर्णः प्लवङ्गमम्।
    तस्थौ विकृतसर्वाङ्गो वानरेन्द्रसमुन्मुखः ।। ६.६७.५४ ।।


###Slōka 54/ श्लोक ५४###


    कपिशोणितदिग्धाङ्गं भक्षयन्तं प्लवङ्गमान्।
    कुम्भकर्णं स्थितं दृष्ट्वा सुग्रीवो वाक्यमब्रवीत् ।। ६.६७.५५ ।।


###Slōka 55/ श्लोक ५५###


    पातिताश्च त्वया वीराः कृतं कर्म सुदुष्करम्।
    भक्षितानि च सैन्यानि प्राप्तं ते परमं यशः ।। ६.६७.५६ ।।


###Slōka 56/ श्लोक ५६###


    त्यज तद्वानरानीकं प्राकृतैः किं करिष्यसि।
    सह स्वैकनिपातं मे पर्वतस्यास्य राक्षस ।। ६.६७.५७ ।।


###Slōka 57/ श्लोक ५७###


    तद्वाक्यं हरिराजस्य सत्त्वधैर्यसमन्वितम्।
    श्रुत्वा राक्षसशार्दूलः कुम्भकर्णो ऽब्रवीद्वचः ।। ६.६७.५८ ।।


###Slōka 58/ श्लोक ५८###


    प्रजापतेस्तु पौत्रस्त्वं तथैवर्क्षरजस्सुतः।
    श्रुतपौरुषसम्पन्नः कस्माद्गर्जसि वानर ।। ६.६७.५९ ।।


###Slōka 59/ श्लोक ५९###


    स कुम्भकर्णस्य वचो निशम्य व्याविध्य शैलं सहसा मुमोच।
    तेनाजघानोरसि कुम्भकर्णं शैलेन वज्राशनिसन्निभेन ।। ६.६७.६० ।।


###Slōka 60/ श्लोक ६०###


    तच्छैलशृङ्गं सहसा विशीर्णं भुजान्तरे तस्य तदा विशाले।
    ततो विषेदुः सहसा प्लवङ्गा रक्षोगणाश्चापि मुदा विनेदुः ।। ६.६७.६१ ।।


###Slōka 61/ श्लोक ६१###


    स शैलशृङ्गाभिहतश्चुकोप ननाद कोपाच्च विवृत्य वक्त्रम्।
    व्याविध्य शूलं च तडित्प्रकाशं चिक्षेप हर्यृक्षपतेर्वधाय ।। ६.६७.६२ ।।


###Slōka 62/ श्लोक ६२###


    तत् कुम्भकर्णस्य भुजप्रविद्धं शूलं शितं काञ्चनधामजुष्टम्।
    क्षिप्रं समुत्पत्य निगृह्य दोर्भ्यां बभञ्ज वेगेन सुतो ऽनिलस्य ।। ६.६७.६३ ।।


###Slōka 63/ श्लोक ६३###


    कृतं भारसहस्रस्य शूलं कालायसं महत्।
    बभञ्ज जानुन्यारोप्य प्रहृष्टः प्लवगर्षभः ।। ६.६७.६४ ।।


###Slōka 64/ श्लोक ६४###


    शूलं भग्नं हनुमता दृष्ट्वा वानरवाहिनी।
    हृष्टा ननाद बहुशः सर्वतश्चापि दुद्रुवे ।। ६.६७.६५ ।।


###Slōka 65/ श्लोक ६५###


    सिंहनादं च ते चक्रुः प्रहृष्टा वनगोचराः।
    मारुतिं पूजयाञ्चक्रुर्दृष्ट्वा शूलं तथागतम् ।। ६.६७.६६ ।।


###Slōka 66/ श्लोक ६६###


    स तत्तदा भग्नमवेक्ष्य शूलं चुकोप रक्षोधिपतिर्महात्मा।
    उत्पाट्य लङ्कामलयात् स शृङ्गं जघान सुग्रीवमुपेत्य तेन ।। ६.६७.६७ ।।


###Slōka 67/ श्लोक ६७###


    स शैलशृङ्गाभिहतो विसञ्ज्ञः पपात भूमौ युधि वानरेन्द्रः।
    तं प्रेक्ष्य भूमौ पतितं विसञ्ज्ञं नेदुः प्रहृष्टास्त्वथ यातुधानाः ।। ६.६७.६८ ।।


###Slōka 68/ श्लोक ६८###


    तमभ्युपेत्याद्भुतघोरवीर्यं स कुम्भकर्णो युधि वानरेन्द्रम्।
    जहार सुग्रीवमभिप्रगृह्य यथा ऽनिलो मेघमतिप्रचण्डः ।। ६.६७.६९ ।।


###Slōka 69/ श्लोक ६९###


    स तं महामेघनिकाशरूपमुत्पाट्य गच्छन् युधि कुम्भकर्णः।
    रराज मेरुप्रतिमानरूपो मेरुर्यथा ऽभ्युच्छ्रितघोरशृङ्गः ।। ६.६७.७० ।।


###Slōka 70/ श्लोक ७०###


    ततस्तमुत्पाट्य जगाम वीरः संस्तूयमानो युधि राक्षसेन्द्रैः।
    शृण्वन्निनादं त्रिदशालयानां प्लवङ्गराजग्रहविस्मितानाम् ।। ६.६७.७१ ।।


###Slōka 71/ श्लोक ७१###


    ततस्तमादाय तदा स मेने हरीन्द्रमिन्द्रोपममिन्द्रवीर्यः।
    अस्मिन् हृते सर्वमिदं हृतं स्यात् सराघवं सैन्यमितीन्द्रशत्रुः ।। ६.६७.७२ ।।


###Slōka 72/ श्लोक ७२###


    विद्रुतां वाहिनीं दृष्ट्वा वानराणां ततस्ततः।
    कुम्भकर्णेन सुग्रीवं गृहीतं चापि वानरम् ।। ६.६७.७३ ।।


###Slōka 73/ श्लोक ७३###


    हनुमांश्चिन्तयामास मतिमान् मारुतात्मजः।
    एवं गृहीते सुग्रीवे किं कर्तव्यं मया भवेत् ।। ६.६७.७४ ।।


###Slōka 74/ श्लोक ७४###


    यद्वै न्याय्यं मया कर्तुं तत् करिष्यामि सर्वथा।
    भूत्वा पर्वतसङ्काशो नाशयिष्यामि राक्षसम् ।। ६.६७.७५ ।।


###Slōka 75/ श्लोक ७५###


    मया हते संयति कुम्भकर्णे महाबले मुष्टिविकीर्णदेहे।
    विमोचिते वानरपार्थिवे च भवन्तु हृष्टाः प्लवगाः समस्ताः ।। ६.६७.७६ ।।


###Slōka 76/ श्लोक ७६###


    अथवा स्वयमप्येष मोक्षं प्राप्स्यति पार्थिवः।
    गृहीतो ऽयं यदि भवेत्ऺित्रदशैः सासुरोरगैः ।। ६.६७.७७ ।।


###Slōka 77/ श्लोक ७७###


    मन्ये न तावदात्मानं बुद्ध्यते वानराधिपः।
    शैलप्रहाराभिहतः कुम्भकर्णेन संयुगे ।। ६.६७.७८ ।।


###Slōka 78/ श्लोक ७८###


    अयं मुहूर्तात् सुग्रीवो लब्धसञ्ज्ञो महाहवे।
    आत्मनो वानराणां च यत् पथ्यं तत् करिष्यति ।। ६.६७.७९ ।।


###Slōka 79/ श्लोक ७९###


    मया तु मोक्षितस्यास्य सुग्रीवस्य महात्मनः।
    अप्रीतिश्च भवेत् कष्टा कीर्तिनाशश्च शाश्वतः ।। ६.६७.८० ।।


###Slōka 80/ श्लोक ८०###


    तस्मान्मुहूर्तं काङ्क्षिष्ये विक्रमं पार्थिवस्य तु।
    भिन्नं च वानरानीकं तावदाश्वासयाम्यहम् ।। ६.६७.८१ ।।


###Slōka 81/ श्लोक ८१###


    इत्येवं चिन्तयित्वा तु हनुमान् मारुतात्मजः।
    भूयः संस्तम्भयामास वानराणां महाचमूम् ।। ६.६७.८२ ।।


###Slōka 82/ श्लोक ८२###


    स कुम्भकर्णो ऽथ विवेश लङ्कां स्फुरन्तमादाय महाकपिं तम्।
    विमानचर्यागृहगोपुरस्थैः पुष्पाग्र्यवर्षैरवकीर्यमाणः ।। ६.६७.८३ ।।


###Slōka 83/ श्लोक ८३###


    लाजगन्धोदवर्षैस्तु सिच्यमानः शनैःशनैः।
    राजमार्गस्य शीतत्वात् सञ्ज्ञामाप महाबलः ।। ६.६७.८४ ।।


###Slōka 84/ श्लोक ८४###


    ततः स सञ्ज्ञामुपलभ्य कृच्छ्राद्वलीयसस्तस्य भुजान्तरस्थः।
    अवेक्षमाणः पुरराजमार्गं विचिन्तयामास मुहुर्महात्मा ।। ६.६७.८५ ।।


###Slōka 85/ श्लोक ८५###


    एवं गृहीतेन कथं नु नाम शक्यं मया सम्प्रतिकर्तुमद्य।
    तथा करिष्यामि यथा हरीणां भविष्यतीष्टं च हितं च कार्यम् ।। ६.६७.८६ ।।


###Slōka 86/ श्लोक ८६###


    ततः कराग्रैः सहसा समेत्य राजा हरीणाममरेन्द्रशत्रुम्।
    खरैश्च कर्णौ दशनैश्च नासां ददंश पार्श्वेषु च कुम्भकर्णम् ।। ६.६७.८७ ।।


###Slōka 87/ श्लोक ८७###


    स कुम्भकर्णो हृतकर्णनासो विदारितस्तेन विमर्दितश्च।
    रोषाभिभूतः क्षतजार्द्रगात्रः सुग्रीवमाविध्य पिपेष भूमौ ।। ६.६७.८८ ।।


###Slōka 88/ श्लोक ८८###


    स भूतले भीमबलाभिपिष्टः सुरारिभिस्तैरभिहन्यमानः।
    जगाम खं वेगवदभ्युपेत्य पुनश्च रामेण समाजगाम ।। ६.६७.८९ ।।


###Slōka 89/ श्लोक ८९###


    कर्णनासाविहीनस्तु कुम्भकर्णो महाबलः।
    रराज शोणितैः सिक्तो गिरिः प्रस्रवणैरिव ।। ६.६७.९० ।।


###Slōka 90/ श्लोक ९०###


    शोणितार्द्रो महाकायो राक्षसो भीमविक्रमः।
    युद्धायाभिमुखो भूयो मनश्चके महाबलः ।। ६.६७.९१ ।।


###Slōka 91/ श्लोक ९१###


    अमर्षाच्छोणितोद्गरी शुशुभे रावणानुजः।
    नीलाञ्जनचयप्रख्यः ससन्ध्य इव तोयदः ।। ६.६७.९२ ।।


###Slōka 92/ श्लोक ९२###


    गते तु तस्मिन् सुरराजशत्रुः क्रोधात् प्रदुद्राव रणाय भूयः।
    अनायुधो ऽस्मीति विचिन्त्य रौद्रो घोरं तदा मुद्गरमाससाद ।। ६.६७.९३ ।।


###Slōka 93/ श्लोक ९३###


    ततः स पुर्याः सहसा महौजा निष्क्रम्य तद्वानरसैन्यमुग्रम्।
    बभक्ष रक्षो युधि कुम्भकर्णः प्रजा युगान्ताग्निरिव प्रदीप्तः ।। ६.६७.९४ ।।


###Slōka 94/ श्लोक ९४###


    बुभुक्षितः शोणितमांसगृध्नुः प्रविश्य तद्वानरसैन्यमुग्रम्।
    चखाद रक्षांसि हरीन् पिशाचानृक्षांश्च मोहाद्युधि कुम्भकर्णः ।। ६.६७.९५ ।।


###Slōka 95/ श्लोक ९५###


    यथैव मृत्युर्हरते युगान्ते स भक्षयामास हरींश्च मुख्यान् ।
    । ६.६७.९६ ।।


###Slōka 96/ श्लोक ९६###


    एकं द्वे त्रीन् बहून् क्रुद्धो वानरान् सह राक्षसैः।
    समादायैकहस्तेन प्रचिक्षेप त्वरन् मुखे ।। ६.६७.९७ ।।


###Slōka 97/ श्लोक ९७###


    सम्प्रस्रवंस्तदा मेदः शोणितं च महाबलः।
    वध्यमानो नगेन्द्राग्रैर्भक्षयामास वानरान् ।। ६.६७.९८ ।।


###Slōka 98/ श्लोक ९८###


    ते भक्ष्यमाणा हरयो रामं जग्मुस्तदा गतिम् ।
    । ६.६७.९९ ।।


###Slōka 99/ श्लोक ९९###


    कुम्भकर्णो भृशं क्रुद्धः कपीन् खादन् प्रधावति ।
    । ६.६७.१०० ।।


###Slōka 100/ श्लोक १००###


    शतानि सप्त चाष्टौ च विंशत्ऺित्रंशत्तथैव च।
    सम्परिष्वज्य बाहुभ्यां खादन् विपरिधावति ।। ६.६७.१०१ ।।


###Slōka 101/ श्लोक १०१###


    तस्मिन् काले सुमित्रायाः पुत्रः परबलार्दनः।
    चकार लक्ष्मणः क्रुद्धो युद्धं परपुरञ्जयः ।। ६.६७.१०२ ।।


###Slōka 102/ श्लोक १०२###


    स कुम्भकर्णस्य शरान् शरीरे सप्त वीर्यवान्।
    निचखानाददे बाणान् विससर्ज च लक्ष्मणः ।। ६.६७.१०३ ।।


###Slōka 103/ श्लोक १०३###


    अतिक्रम्य च सौमित्रिं कुम्भकर्णो महाबलः।
    राममेवाभिदुद्राव दारयन्निव मेदिनीम् ।। ६.६७.१०४ ।।


###Slōka 104/ श्लोक १०४###


    अथ दाशरथी रामो रौद्रमस्त्रं प्रयोजयन्।
    कुम्भकर्णस्य हृदये ससर्ज निशितान् शरान् ।। ६.६७.१०५ ।।


###Slōka 105/ श्लोक १०५###


    तस्य रामेण विद्धस्य सहसा ऽभिप्रधावतः।
    अङ्गारमित्राः क्रुद्धस्य मुखान्निश्चेरुरर्चिषः ।। ६.६७.१०६ ।।


###Slōka 106/ श्लोक १०६###


    रामास्त्रविद्धो घोरं वै नदन् राक्षसपुङ्गवः।
    अभ्यधावत सङ्क्रुद्धो हरीन् विद्रावयन् रणे ।। ६.६७.१०७ ।।


###Slōka 107/ श्लोक १०७###


    तस्योरसि निमग्नाश्च शरा बर्हिणवाससः।
    हस्ताच्चापि परिभ्रष्टा पपातोर्व्यां महागदा।आयुधानि च सर्वाणि विप्रकीर्यन्त भूतले ।। ६.६७.१०८ ।।


###Slōka 108/ श्लोक १०८###


    स निरायुधमात्मानं यदा मेने महाबलः।
    मुष्टिभ्यां चरणाभ्यां च चकार कदनं महत् ।। ६.६७.१०९ ।।


###Slōka 109/ श्लोक १०९###


    स बाणैरतिविद्धाङ्गः क्षतजेन समुक्षितः।
    रुधिरं प्रतिसुस्राव गिरिः प्रस्रवणं यथा ।। ६.६७.११० ।।


###Slōka 110/ श्लोक ११०###


    स तीर्वेण च कोपेन रुधिरेण च मूर्च्छितः।
    वानरान् राक्षसानृक्षान् खादन् विपरिधावति ।। ६.६७.१११ ।।


###Slōka 111/ श्लोक १११###


    अथ शृङ्गं समाविध्य भीमं भीमपराक्रमः।
    चिक्षेप राममुद्दिश्य बलवानन्तकोपमः ।। ६.६७.११२ ।।


###Slōka 112/ श्लोक ११२###


    अप्राप्तमन्तरा रामः सप्तभिस्तैरजिह्मगैः।
    शरैः काञ्चनचित्राङ्गैश्चिच्छेद पुरुषर्षभः ।। ६.६७.११३ ।।


###Slōka 113/ श्लोक ११३###


    तन्मेरुशिखराकारं द्योतमानमिव श्रिया।
    द्वे शते वानरेन्द्राणां पतमानमपातयत् ।। ६.६७.११४ ।।


###Slōka 114/ श्लोक ११४###


    तस्मिन् काले स धर्मात्मा लक्ष्मणो वाक्यमब्रवीत्।
    कुम्भकर्णवधे युक्तो योगान् परिमृशन् बहून् ।। ६.६७.११५ ।।


###Slōka 115/ श्लोक ११५###


    नैवायं वानरान् राजन्नापि जानाति राक्षसान्।
    मत्तः शोणितगन्धेन स्वान् परांश्चैव खादति ।। ६.६७.११६ ।।


###Slōka 116/ श्लोक ११६###


    साध्वेनमधिरोहन्तु सर्वे ते वानरर्षभाः।
    यूथपाश्च यथा मुख्यास्तिष्ठन्त्वस्य समन्ततः ।। ६.६७.११७ ।।


###Slōka 117/ श्लोक ११७###


    अप्ययं दुर्मतिः काले गुरुभारप्रपीडितः।
    प्रपतन् राक्षसो भूमौ नान्यान् हन्यात् प्लवङ्गमान् ।। ६.६७.११८ ।।


###Slōka 118/ श्लोक ११८###


    तस्य तद्वचनं श्रुत्वा राजपुत्रस्य धीमतः।
    ते समारुरुहुर्हृष्टाः कुम्भकर्णं प्लवङ्गमाः ।। ६.६७.११९ ।।


###Slōka 119/ श्लोक ११९###


    कुम्भकर्णस्तु सङ्क्रुद्धः समारूढः प्लवङ्गमैः।
    व्यधूनयत्तान् वेगेन दुष्टहस्तीव हस्तिपान् ।। ६.६७.१२० ।।


###Slōka 120/ श्लोक १२०###


    तान् दृष्ट्वा निर्धुतान् रामो दुष्टो ऽयमिति राक्षसः।
    सुमुत्पपात वेगेन धनुरुत्तममाददे ।। ६.६७.१२१ ।।


###Slōka 121/ श्लोक १२१###


    क्रोधताम्रेक्षणो वीरो निर्दहन्निव चक्षुषा।
    राघवो राक्षसं रोषादभिदुद्राव वेगितः।यूथपान् हर्षयन् सर्वान् कुम्भकर्णभयार्दितान् ।। ६.६७.१२२ ।।


###Slōka 122/ श्लोक १२२###


    स चापमादाय भुजङ्गकल्पं दृढज्यमुग्रं तपनीयचित्रम्।
    हरीन् समाश्वास्य समुत्पपात रामो निबद्धोत्तमतूणबाणः ।। ६.६७.१२३ ।।


###Slōka 123/ श्लोक १२३###


    स वानरगणैस्तैस्तु वृतः परमदुर्जयः।
    लक्ष्मणानुचरो रामः सम्प्रतस्थे महावलः ।। ६.६७.१२४ ।।


###Slōka 124/ श्लोक १२४###


    स ददर्श महात्मानं किरीटिनमरिन्दमम्।
    शोणिताप्लुतसर्वाङ्गं कुम्भकर्णं महाबलम् ।। ६.६७.१२५ ।।


###Slōka 125/ श्लोक १२५###


    सर्वान् समभिधावन्तं यथा रुष्टं दिशागजम्।
    मार्गमाणं हरीन् क्रुद्धं राक्षसैः परिवारितम् ।। ६.६७.१२६ ।।


###Slōka 126/ श्लोक १२६###


    विन्ध्यमन्दरसङ्काशं काञ्चनाङ्गदभूषणम्।
    स्रवन्तं रुधिरं वक्त्राद्वर्षमेघमिवोत्थितम् ।। ६.६७.१२७ ।।


###Slōka 127/ श्लोक १२७###


    जिह्वया परिलिह्यन्तं शोणितं शोणितेक्षणम्।
    मृद्नन्तं वानरानीकं कालान्तकयमोपमम् ।। ६.६७.१२८ ।।


###Slōka 128/ श्लोक १२८###


    तं दृष्ट्वा राक्षसश्रेष्ठं प्रदीप्तानलवर्चसम्।
    विस्फारयामास तदा कार्मुकं पुरुषर्षभः ।। ६.६७.१२९ ।।


###Slōka 129/ श्लोक १२९###


    स तस्य चापनिर्घोषात् कुपितो राक्षसर्षभः।
    अमृष्यमाणस्तं घोषमभिदुद्राव राघवम् ।। ६.६७.१३० ।।


###Slōka 130/ श्लोक १३०###


    ततस्तु वातोद्धतमेघकल्पं भुजङ्गराजोत्तमभोगबाहुम्।
    तमापतन्तं धरणीधराभमुवाच रामो युधि कुम्भकर्णम् ।। ६.६७.१३१ ।।


###Slōka 131/ श्लोक १३१###


    आगच्छ रक्षोधिप मा विषादमवस्थितो ऽहं प्रगृहीतचापः।
    अवेहि मां शक्रसपत्न रामं मया मुहूर्ताद्भविता विचेताः ।। ६.६७.१३२ ।।


###Slōka 132/ श्लोक १३२###


    रामो ऽयमिति विज्ञाय जहास विकृतस्वनम्।
    अभ्यधावत सङ्क्रुद्धो हरीन् विद्रावयन् रणे ।। ६.६७.१३३ ।।


###Slōka 133/ श्लोक १३३###


    पातयन्निव सर्वेषां हृदयानि वनौकसाम् ।
    । ६.६७.१३४ ।।


###Slōka 134/ श्लोक १३४###


    प्रहस्य विकृतं भीमं स मेघस्तनितोपमम्।
    कुम्भकर्णो महातेजा राघवं वाक्यमब्रवीत् ।। ६.६७.१३५ ।।


###Slōka 135/ श्लोक १३५###


    नाहं विराधो विज्ञेयो न कबन्धः खरो न च।
    न वाली न च मारीचः कुम्भकर्णो ऽहमागतः ।। ६.६७.१३६ ।।


###Slōka 136/ श्लोक १३६###


    पश्य मे मुद्गरं घोरं सर्वकालायसं महत्।
    अनेन निर्जिता देवा दानवाश्च पुरा मया ।। ६.६७.१३७ ।।


###Slōka 137/ श्लोक १३७###


    विकर्णनास इति मां नावज्ञातुं त्वमर्हसि।
    स्वल्पा ऽपि हि न मे पीडा कर्णनासाविनाशनात् ।। ६.६७.१३८ ।।


###Slōka 138/ श्लोक १३८###


    दर्शयेक्ष्वाकुशार्दूल वीर्यं गात्रेषु मे लघु।
    ततस्त्वां भक्षयिष्यामि दृष्टपौरुषविक्रमम् ।। ६.६७.१३९ ।।


###Slōka 139/ श्लोक १३९###


    स कुम्भकर्णस्य वचो निशम्य रामः सुपुङ्खान् विससर्ज बाणान्।
    तैराहतो वज्रसमग्रवेगैर्न चुक्षुभे न व्यथते सुरारिः ।। ६.६७.१४० ।।


###Slōka 140/ श्लोक १४०###


    यैः सायकैः सालवरा निकृत्ता वाली हतो वानरपुङ्गवश्च।
    ते कुम्भकर्णस्य तदा शरीरे वज्रोपमा न व्यथयाम्प्रचक्रुः ।। ६.६७.१४१ ।।


###Slōka 141/ श्लोक १४१###


    स वारिधारा इव सायकांस्तान् पिबन् शरीरेण महेन्द्रशत्रुः।
    जघान रामस्य शरप्रवेगं व्याविध्य तं मुद्गरमुग्रवेगम् ।। ६.६७.१४२ ।।


###Slōka 142/ श्लोक १४२###


    ततस्तु रक्षः क्षतजानुलिप्तं वित्रासनं देवमहाचमूनाम्।
    विव्याध तं मुद्गरमुग्रवेगं विद्रावयामास चमूं हरीणाम् ।। ६.६७.१४३ ।।


###Slōka 143/ श्लोक १४३###


    वायव्यमादाय ततो वरास्त्रं रामः प्रचिक्षेप निशाचराय।
    समुद्गरं तेन जघान बाहुं स कृत्तबाहुस्तुमुलं ननाद ।। ६.६७.१४४ ।।


###Slōka 144/ श्लोक १४४###


    स तस्य बाहुर्गिरिशृङ्गकल्पः समुद्गरो राघवबाणकृत्तः।
    पपात तस्मिन् हरिराजसैन्ये जघान तां वानरवाहनीं च ।। ६.६७.१४५ ।।


###Slōka 145/ श्लोक १४५###


    ते वानरा भग्नहतावशेषाः पर्यन्तमाश्रित्य तदा विषण्णाः।
    प्रवेपिताङ्गं ददृशुः सुघोरं नरेन्द्ररक्षोधिपसन्निपातम् ।। ६.६७.१४६ ।।


###Slōka 146/ श्लोक १४६###


    स कुम्भकर्णो ऽस्त्रनिकृत्तबाहुर्महान्निकृत्ताग्र इवाचलेन्द्रः।
    उत्पाटयामास करेण वृक्षं ततो ऽभिदुद्राव रणे नरेन्द्रम् ।। ६.६७.१४७ ।।


###Slōka 147/ श्लोक १४७###


    स तस्य बाहुं सहसालवृक्षं समुद्यतं पन्नगभोगकल्पम्।
    ऐन्द्रास्त्रयुक्तेन जघान रामो बाणेन जाम्बूनदचित्रितेन ।। ६.६७.१४८ ।।


###Slōka 148/ श्लोक १४८###


    स कुम्भकर्णस्य भुजो निकृत्तः पपात भूमौ गिरिसन्निकाशः।
    विवेष्टमानो ऽभिजघान वृक्षान् शैलान् शिला वानरराक्षसांश्च ।। ६.६७.१४९ ।।


###Slōka 149/ श्लोक १४९###


    तं छिन्नबाहुं समवेक्ष्य रामः समापतन्तं सहसा नदन्तम्।
    द्वावर्धचन्द्रौ निशितौ प्रगृह्य चिच्छेद पादौ युधि राक्षसस्य ।। ६.६७.१५० ।।


###Slōka 150/ श्लोक १५०###


    तौ तस्य पादौ प्रदिशो दिशश्च गिरीन् गुहाश्चैव महार्णवं च।
    लङ्कां च सेनां कपिराक्षसानां विनादयन्तौ विनिपेततुश्च ।। ६.६७.१५१ ।।


###Slōka 151/ श्लोक १५१###


    निकृत्तबाहुर्विनिकृत्तपादो विदार्य वक्त्रं वडवामुखाभम्।
    दुद्राव रामं सहसा ऽभिगर्जन् राहुर्यथा चन्द्रमिवान्तरिक्षे ।। ६.६७.१५२ ।।


###Slōka 152/ श्लोक १५२###


    अपूरयत्तस्य मुखं शिताग्रै रामः शरैर्हेमपिनद्धपुङ्खैः।
    स पूर्णवक्त्रो न शशाक वक्तुं चुकूज कृच्छ्रेण मुमोह चापि ।। ६.६७.१५३ ।।


###Slōka 153/ श्लोक १५३###


    अथाददे सूर्यमरीचिकल्पं स ब्रह्मदण्डान्तककालकल्पम्।
    अरिष्टमैन्द्रं निशितं सुपुङ्खं रामः शरं मारुततुल्यवेगम् ।। ६.६७.१५४ ।।


###Slōka 154/ श्लोक १५४###


    तं वज्रजाम्बूनदचारुपुङ्खं प्रदीप्तसूर्यज्वलनप्रकाशम्।
    महेन्द्रवज्राशनितुल्यवेगं रामः प्रचिक्षेप निशाचराय ।। ६.६७.१५५ ।।


###Slōka 155/ श्लोक १५५###


    स सायको राघवबाहुचोदितो दिशः स्वभासा दश सम्प्रकाशयन्।
    सधूमवैश्वानरदीप्तदर्शनो जगाम शक्राशनिवीर्यविक्रमः ।। ६.६७.१५६ ।।


###Slōka 156/ श्लोक १५६###


    स तन्महापर्वतकूटसन्निभं विवृत्तदंष्ट्रं चलचारुकुण्डलम्।
    चकर्त रक्षोधिपतेः शिरस्तथा यथैव वृत्रस्य पुरा पुरन्दरः ।। ६.६७.१५७ ।।


###Slōka 157/ श्लोक १५७###


    कुम्भकर्णशिरो भाति कुण्डलालङ्कृतं महत्।
    आदित्ये ऽभ्युदिते रात्रौ मध्यस्थ इव चन्द्रमाः ।। ६.६७.१५८ ।।


###Slōka 158/ श्लोक १५८###


    तद्रामबाणाभिहतं पपात रक्षश्शिरःपर्वतसन्निकाशम्।
    बभञ्ज चर्यागृहगोपुराणि प्राकारमुच्चं तमपातयच्च ।। ६.६७.१५९ ।।


###Slōka 159/ श्लोक १५९###


    न्यपतत् कुम्भकर्णो ऽथ स्वकायेन निपातयन्।
    प्लवङ्गमानां कोट्यश्च परितः सम्प्रधावताम् ।। ६.६७.१६० ।।


###Slōka 160/ श्लोक १६०###


    तच्चाति कायं हिमवत्प्रकाशं रक्षस्ततस्तोयनिधौ पपात।
    ग्राहान् वरान् मीनवरान् भुजङ्गान् ममर्द भूमिं च तदा विवेश ।। ६.६७.१६१ ।।


###Slōka 161/ श्लोक १६१###


    तस्मिन् हते ब्राह्मणदेवशत्रौ महाबले संयति कुम्भकर्णे।
    चचाल भूर्भूमिधराश्च सर्वे हर्षाच्च देवास्तुमुलं प्रणेदुः ।। ६.६७.१६२ ।।


###Slōka 162/ श्लोक १६२###


    ततस्तु देवर्षिमहर्षिपन्नगाः सुराश्च भूतानि सुपर्णगुह्यकाः।
    सयक्षगन्धर्वगणा नभोगताः प्रहर्षिता रामपराक्रमेण ।। ६.६७.१६३ ।।


###Slōka 163/ श्लोक १६३###


    ततस्तु ते तस्य वधेन भूरिणा मनस्विनो नैर्ऋतराजबान्धवाः।
    विनेदुरुच्चैर्व्यथिता रघूत्तमं हरिं समीक्ष्यैव यथा सुरार्दिताः ।। ६.६७.१६४ ।।


###Slōka 164/ श्लोक १६४###


    स देवलोकस्य तमो निहत्य सूर्यो यथा राहुमुखाद्विमुक्तः।
    तथा व्यभासीद्भुवि वानरौघे निहत्य रामो युधि कुम्भकर्णम् ।। ६.६७.१६५ ।।


###Slōka 165/ श्लोक १६५###


    प्रहर्षमीयुर्बहवस्तु वानराः प्रबुद्धपद्मप्रतिमैरिवाननैः।
    अपूजयन् राघवमिष्टभागिनं हते रिपौ भीमबले दुरासदे ।। ६.६७.१६६ ।।


###Slōka 166/ श्लोक १६६###


    स कुम्भकर्णं सुरसङ्घमर्दनं महत्सु युद्धेषु पराजितश्रमम्।
    ननन्द हत्वा भरताग्रजो रणे महासुरं वृत्रमिवामराधिपः ।। ६.६७.१६७ ।।


###Slōka 167/ श्लोक १६७###


    इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे सप्तषष्टितमः सर्गः ।
    । ६७ ।।


