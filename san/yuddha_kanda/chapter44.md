युद्धकाण्डम्
===============================


## Chapter 44  / सर्गः ४४##


###Slōka 1/ श्लोक १###


    युद्ध्यतामेव तेषां तु तदा वानररक्षसाम् ।
    रविरस्तं गतो रात्रिः प्रवृत्ता प्राणहारिणी ।। ६.४४.१ ।।।।


###Slōka 2/ श्लोक २###


    अन्योन्यं बद्धवैराणां घोराणां जयमिच्छताम् ।
    सम्प्रवृत्तं निशायुद्धं तदा वानररक्षसाम् ।। ६.४४.२ ।।।।


###Slōka 3/ श्लोक ३###


    राक्षसो ऽसीति हरयो हरिश्चासीति राक्षसाः ।
    अन्योन्यं समरे जघ्नुस्तस्मिंस्तमसि दारुणे ।। ६.४४.३ ।।।।


###Slōka 4/ श्लोक ४###


    जहि दारय चैहीति कथं विद्रवसीति च ।
    एवं सुतुमुलः शब्दस्तस्मिंस्तमसि शुश्रुवे ।। ६.४४.४ ।।।।


###Slōka 5/ श्लोक ५###


    कालाः काञ्चनसन्नाहास्तस्मिंस्तमसि राक्षसाः ।
    सम्प्रादृश्यन्त शैलेन्द्रा दीप्तौषधिवना इव ।। ६.४४.५ ।।।।


###Slōka 6/ श्लोक ६###


    तस्मिंस्तमसि दुष्पारे राक्षसाः क्रोधमूर्च्छिताः ।
    परिपेतुर्महावेगा भक्षयन्तः प्लवङ्गमान् ।। ६.४४.६ ।।।।


###Slōka 7/ श्लोक ७###


    ते हयान् काञ्चनापीडान् ध्वजांश्चाग्निशिखोपमान् ।
    आप्लुत्य दशनैस्तीक्ष्णैर्भीमकोपा व्यदारयन् ।। ६.४४.७ ।।।।


###Slōka 8/ श्लोक ८###


    वानरा बलिनो युद्धे ऽक्षोभयन् राक्षसीं चमूम् ।
    कुञ्जरान् कुञ्जरारोहान् पताकाध्वजिनो स्थान् ।चकर्षुश्च ददंशुश्च दशनैः क्रोधमूर्च्छिताः ।। ६.४४.८ ।।।।


###Slōka 9/ श्लोक ९###


    लक्ष्मणश्चापि रामश्च शरैराशीविषोपमैः ।
    दृश्यादृश्यानि रक्षांसि प्रवराणि निजघ्नतुः ।। ६.४४.९ ।।।।


###Slōka 10/ श्लोक १०###


    तुरङ्गखुरविध्वस्तं रथनेमिसमुत्थितम् ।
    रुरोध कर्णनेत्राणि युद्ध्यतां धरणीरजः ।। ६.४४.१० ।।।।


###Slōka 11/ श्लोक ११###


    वर्तमाने महाघोरे सङ्ग्रामे रोमहर्षणे ।
    रुधिरोदा महाघोरा नद्यस्तत्र प्रसुस्रुवुः ।। ६.४४.११ ।।।।


###Slōka 12/ श्लोक १२###


    ततो भेरीमृदङ्गानां पणवानां च निस्वनः ।
    शङ्खवेणुस्वनोन्मिश्रः सम्बभूवाद्भुतोपमः ।। ६.४४.१२ ।।।।


###Slōka 13/ श्लोक १३###


    हतानां स्तनमानानां राक्षसानां च निस्वनः ।
    शस्तानां वानराणां च सम्बभूवातिदारुणः ।। ६.४४.१३ ।।।।


###Slōka 14/ श्लोक १४###


    हतैर्वानरवीरैश्च शक्तिशूलपरश्वधैः ।
    निहतैः पर्वताग्रैश्च राक्षसैः कामरूपिभिः ।। ६.४४.१४ ।।।।


###Slōka 15/ श्लोक १५###


    शस्त्रपुष्पोपहारा च तत्रासीद्युद्धमेदिनी ।
    दुर्ज्ञेया दुर्निवेशा च शोणितास्रावकर्दमा ।। ६.४४.१५ ।।।।


###Slōka 16/ श्लोक १६###


    सा बभूव निशा घोरा हरिराक्षसहारिणी ।
    कालरात्रीव भूतानां सर्वेषां दुरतिक्रमा ।। ६.४४.१६ ।।।।


###Slōka 17/ श्लोक १७###


    ततस्ते राक्षसास्तत्र तस्मिंस्तमसि दारुणे ।
    राममेवाभ्यवर्तन्त संसृष्टाः शरवृष्टिभिः ।। ६.४४.१७ ।।।।


###Slōka 18/ श्लोक १८###


    तेषामापततां शब्दः क्रुद्धानामपि गर्जताम् ।
    उद्वर्त इव सप्तानां समुद्राणां प्रशुश्रुवे ।। ६.४४.१८ ।।।।


###Slōka 19/ श्लोक १९###


    तेषां रामः शरैष्षङ्भिष्षड् जघान निशाचरान् ।
    निमेषान्तरमात्रेण शितैरग्निशिखोपमैः ।। ६.४४.१९ ।।।।


###Slōka 20/ श्लोक २०###


    यमशत्रुश्च दुर्धर्षो महापार्श्वमहोदरौ ।
    वज्रदंष्ट्रो महाकायस्तौ चोभौ शुकसारणौ ।। ६.४४.२० ।।।।


###Slōka 21/ श्लोक २१###


    ते तु रामेण बाणौघैः सर्वे मर्मसु ताडिताः ।
    युद्धादपसृतास्तत्र सावशेषायुषो ऽभवन् ।। ६.४४.२१ ।।।।


###Slōka 22/ श्लोक २२###


    तत्र काञ्चनचित्राङ्गैः शरैरग्निशिखोपमैः ।
    दिशश्चकार विमलाः प्रदिशश्च महाबलः ।। ६.४४.२२ ।।।।


###Slōka 23/ श्लोक २३###


    ये त्वन्ये राक्षसा भीमा रामस्याभिमुखे स्थिताः ।
    ते ऽपि नष्टाः समासाद्य पतङ्ग इव पावकम् ।। ६.४४.२३ ।।।।


###Slōka 24/ श्लोक २४###


    सुवर्णपुङ्खैर्विशिखैः सम्पतद्भिः सहस्रशः ।
    बभूव रजनी चित्रा खद्योतैरिव शारदी ।। ६.४४.२४ ।।।।


###Slōka 25/ श्लोक २५###


    राक्षसानां च निनदैर्हरीणां चापि निस्वनैः ।
    सा बभूव निशा घोरा भूयो घोरतरा तदा ।। ६.४४.२५ ।।।।


###Slōka 26/ श्लोक २६###


    तेन शब्देन महता प्रवृद्धेन समन्ततः ।
    त्रिकूटः कन्दराकीर्णः प्रव्याहरदिवाचलः ।। ६.४४.२६ ।।।।


###Slōka 27/ श्लोक २७###


    गोलाङ्गूला महाकायास्तमसा तुल्यवर्चसः ।
    सम्परिष्वज्य बाहुभ्यां भक्षयन् रजनीचरान् ।। ६.४४.२७ ।।।।


###Slōka 28/ श्लोक २८###


    अङ्गदस्तु रणे शत्रुं निहन्तुं समुपस्थितः ।
    रावणिं निजघानाशु सारथिं च हयानपि ।। ६.४४.२८ ।।।।


###Slōka 29/ श्लोक २९###


    वर्तमाने तदा घोरे सङ्ग्रामे भृशदारुणे ।
    इन्द्रजित्तु रथं त्यक्त्वा हताश्वो हतसारथिः ।अङ्गदेन महाकायस्तत्रैवान्तरधीयत ।। ६.४४.२९ ।।।।


###Slōka 30/ श्लोक ३०###


    तत्कर्म वालिपुत्रस्य सर्वे देवाः सहर्षिभिः ।
    तुष्टुवुः पूजनार्हस्य तौ चोभौ रामलक्ष्मणौ ।। ६.४४.३० ।।।।


###Slōka 31/ श्लोक ३१###


    प्रभावं सर्वभूतानि विदुरिन्द्रजितो युधि ।
    तेन ते तं महात्मानं तुष्टा दृष्ट्वा प्रधर्षितम् ।। ६.४४.३१ ।।।।


###Slōka 32/ श्लोक ३२###


    ततः प्रहृष्टाः कपयः ससुग्रीवविभीषणाः ।
    साधु साध्विति नेदुश्च दृष्ट्वा शत्रुं प्रधर्षितम् ।। ६.४४.३२ ।।।।


###Slōka 33/ श्लोक ३३###


    इन्द्रजित्तु तदा तेन निर्जितो भीमकर्मणा ।
    संयुगे वालिपुत्रेण क्रोधं चक्रे सुदारुणम् ।। ६.४४.३३ ।।।।


###Slōka 34/ श्लोक ३४###


    एतस्मिन्नन्तरे रामो वानरान् वाक्यमब्रवीत् ।
    । ६.४४.३४ ।।।।


###Slōka 35/ श्लोक ३५###


    सर्वे भवन्तस्तिष्ठन्तु कपिराजेन सङ्गताः ।
    । ६.४४.३५ ।।।।


###Slōka 36/ श्लोक ३६###


    स ब्रह्मणा दत्तवरस्त्रैलोक्यं बाधते भृशम् ।
    भवतामर्थसिद्ध्यर्थं कालेन स समागतः ।अद्यैव क्षमितव्यं मे भवन्तो विगतज्वराः ।। ६.४४.३६ ।।।।


###Slōka 37/ श्लोक ३७###


    सो ऽन्तर्धानगतः पापो रावणी रणकर्कशः ।
    अदृश्यो निशितान् बाणान् मुमोचाशनिवर्चसः ।। ६.४४.३७ ।।।।


###Slōka 38/ श्लोक ३८###


    स रामं लक्ष्मणं चैव घोरैर्नागमयैः शरैः ।
    बिभेद समरे क्रुद्धः सर्वगात्रेषु राक्षसः ।। ६.४४.३८ ।।।।


###Slōka 39/ श्लोक ३९###


    मायया संवृतस्तत्र मोहयन् राघवौ युधि ।
    अदृश्यः सर्वभूतानां कूटयोधी निशाचरः ।बबन्ध शरबन्धेन भ्रातरौ रामलक्ष्मणौ ।। ६.४४.३९ ।।।।


###Slōka 40/ श्लोक ४०###


    तौ तेन पुरुषव्याघ्रौ क्रुद्धेनाशीविषैः शरैः ।
    सहसा निहतौ वीरौ तदा प्रैक्षन्त वानराः ।। ६.४४.४० ।।।।


###Slōka 41/ श्लोक ४१###


    प्रकाशरूपस्तु यदा न शक्तस्तौ बाधितुं राक्षसराजपुत्रः ।
    मायां प्रयोक्तुं समुपाजगाम बबन्ध तौ राजसुतौ महात्मा ।। ६.४४.४१ ।।


