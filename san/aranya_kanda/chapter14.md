अरण्यकाण्डम्
===============================


## Chapter 14  / सर्गः १४##


###Slōka 1 / श्लोक १###


    अथ पंचवटीम् गच्चन्न् अन्तरा रघुनन्दनः ।
    आससाद महाकायम् गृध्रम् भीम पराक्रमम् ॥३-१४-१॥


###Slōka 2 / श्लोक २###


    तम् दृष्ट्वा तौ महाभागौ वनस्थम् राम लक्ष्मणौ ।
    मेनाते राक्षसम् पक्षिम् ब्रुवाणौ को भवान् इति ॥३-१४-२॥


###Slōka 3 / श्लोक ३###


    स तौ मधुरया वाचा सौम्यया प्रीणयन्न् इव ।
    उवाच वत्स माम् विद्धि वयस्यम् पितुर् आत्मनः ॥३-१४-३॥


###Slōka 4 / श्लोक ४###


    स तम् पितृ सखम् मत्वा पूजयामास राघवः ।
    स तस्य कुलम् अव्यग्रम् अथ पप्रच्छ नाम च ॥३-१४-४॥


###Slōka 5 / श्लोक ५###


    रामस्य वचनम् श्रुत्वा कुलम् आत्मानम् एव च ।
    आचचक्षे द्विजः तस्मै सर्वभूत समुद्भवम् ॥३-१४-५॥


###Slōka 6 / श्लोक ६###


    पूर्वकाले महाबाहो ये प्रजापतयो अभवन् ।
    तान् मे निगदतः सर्वान् आदितः शृणु राघव ॥३-१४-६॥


###Slōka 7 / श्लोक ७###


    कर्दमः प्रथमः तेषाम् विकृतः तद् अनन्तरम् ।
    शेषः च संश्रयः चैव बहु पुत्रः च वीर्यवान्  ॥३-१४-७॥


###Slōka 8 / श्लोक ८###


    स्थाणुर् मरीचिर् अत्रिः च क्रतुः चैव महाबलः ।
    पुलस्त्यः च अंगिराः चैव प्रचेताः पुलहः तथा ॥३-१४-८॥


###Slōka 9 / श्लोक ९###


    दक्षो विवस्वान् अपरो अरिष्टनेमिः च राघव ।
    कश्यपः च महातेजाः तेषाम् आसीत् च पश्चिमः ॥३-१४-९॥


###Slōka 10 / श्लोक १०###


    प्रजापतेः तु दक्षस्य बभूवुर् इति  विश्रुतम् ।
    षष्टिर् दुहितरो राम यशस्विन्यो महायशः ॥३-१४-१०॥


###Slōka 11 / श्लोक ११###


    कश्यपः प्रतिजग्राह तासाम् अष्टौ सुमध्यमाः ।
    अदितिम् च दितिम् चैव दनूम् अपि च कालकाम् ॥३-१४-११॥


###Slōka 12 / श्लोक १२###


    ताम्राम् क्रोध वशाम् चैव मनुम् च अप्य् अनलाम् अपि ।
    ताः तु कन्याः ततः प्रीतः कश्यपः पुनर् अब्रवीत् ॥३-१४-१२॥


###Slōka 13 / श्लोक १३###


    पुत्रामः त्रैलोक्य भर्तॄन् वै जनयिष्यथ मत् समान् ।
    अदितिः तन् मना राम दितिः च दनुर् एव च ॥३-१४-१३॥


###Slōka 14 / श्लोक १४###


    कालका च महाबाहो शेषाः तु अमनसो अभवन् ।
    अदित्याम् जज्ञिरे देवाः त्रयः त्रिंशत् अरिंदम ॥३-१४-१४॥


###Slōka 15 / श्लोक १५###


    आदित्या वसवो रुद्रा अश्विनौ च परंतप ।
    दितिः तु अजनयत् पुत्रान् दैत्याम् तात यशस्विनः ॥३-१४-१५॥


###Slōka 16 / श्लोक १६###


    तेषाम् इयम् वसुमती पुरा आसीत् स वन अर्णवा ।
    दनुः तु अजनयत् पुत्रम् अश्वग्रीवम् अरिंदम ॥३-१४-१६॥


###Slōka 17 / श्लोक १७###


    नरकम् कालकम् चैव कालका अपि व्यजायत ।
    क्रौन्चीम् भासीम् तथा श्येनीम् धृतराष्ट्रीम् तथा शुकीम् ॥३-१४-१७॥


###Slōka 18 / श्लोक १८###


    ताम्रा तु सुषुवे कन्याः पंच एता लोकविश्रुताः ।
    उलूकान् जनयत् क्रौन्ची भासी भासान् व्यजायत ॥३-१४-१८॥


###Slōka 19 / श्लोक १९###


    श्येनी श्येनाम् च गृध्राम च व्यजायत सुतेजसः ।
    धृतराष्ट्री तु हंसाम् च कलहंसाम् च सर्वशः ॥३-१४-१९॥


###Slōka 20 / श्लोक २०###


    चक्रवाकाम् च भद्रम् ते विजज्ञे सा अपि भामिनी ।
    शुकी नताम् विजज्ञे तु नताया विनता सुता ॥३-१४-२०॥


###Slōka 21 / श्लोक २१###


    दश क्रोधवशा राम विजज्ञे अपि आत्मसंभवाः ।
    मृगीम् च मृगमंदाम् च हरीम् भद्रमदाम् अपि ॥३-१४-२१॥


###Slōka 22 / श्लोक २२###


    मातंगीम् अथ शार्दूलीम् श्वेताम् च सुरभीम् तथा ।
    सर्व लक्षण संपन्नाम् सुरसाम् कद्रुकाम् अपि ॥३-१४-२२॥


###Slōka 23 / श्लोक २३###


    अपत्यम् तु मृगाः सर्वे मृग्या नरवरोत्तम ।
    ऋक्षाः च मृगमंदायाः सृमराः चमराः तथा ॥३-१४-२३॥


###Slōka 24 / श्लोक २४###


    ततः तु इरावतीम् नाम जज्ञे भद्रमदा सुताम् ।
    तस्याः तु ऐरावतः पुत्रो लोकनाथो महागजः ॥३-१४-२४॥


###Slōka 25 / श्लोक २५###


    हर्याः च हरयो अपत्यम् वानराः च तपस्विनः ।
    गोलांगूलाः च शार्दूली व्याघ्राम् च अजनयत् सुतान् ॥३-१४-२५॥


###Slōka 26 / श्लोक २६###


    मातंग्याः तु अथ मातन्गाअपत्यम् मनुज ऋषभ ।
    दिशागजम् तु श्वेत काकुत्स्थ श्वेता व्यजनयत् सुतम् ॥३-१४-२६॥


###Slōka 27 / श्लोक २७###


    ततो दुहितरौ राम सुरभिर् द्वे वि अजायत ।
    रोहिणीम् नाम भद्रम् ते गन्धर्वीम् च यशस्विनीम् ॥३-१४-२७॥


###Slōka 28 / श्लोक २८###


    रोहिणि अजनयद् गावो गन्धर्वी वाजिनः सुतान् ।
    सुरसा अजनयन् नागान् राम कद्रूः च पन्नगान् ॥३-१४-२८॥


###Slōka 29 / श्लोक २९###


    मनुर् मनुष्यान् जनयत् कश्यपस्य महात्मनः ।
    ब्राह्मणान् क्षत्रियान् वैश्यान् शूद्राम् च मनुजर्षभ ॥३-१४-२९॥


###Slōka 30 / श्लोक ३०###


    मुखतो ब्राह्मणा जाता उरसः क्षत्रियाः तथा ।
    ऊरुभ्याम् जज्ञिरे वैश्याः पद्भ्याम् शूद्रा इति श्रुतिः ॥३-१४-३०॥


###Slōka 31 / श्लोक ३१###


    सर्वान् पुण्य फलान् वृक्षान् अनला अपि व्यजायत ।
    विनता च शुकी पौत्री कद्रूः च सुरसा स्वसा ॥३-१४-३१॥


###Slōka 32 / श्लोक ३२###


    कद्रूर् नाग सहस्रम् तु विजज्ञे धरणीधरन् ।
    द्वौ पुत्रौ विनतायाः तु गरुडो अरुण एव च ॥३-१४-३२॥


###Slōka 33 / श्लोक ३३###


    तस्मात् जातो अहम् अरुणात् संपातिः च मम अग्रजः ।
    जटायुर् इति माम् विद्धि श्येनी पुत्रम् अरिंदम ॥३-१४-३३॥


###Slōka 34 / श्लोक ३४###


    सो अहम् वास सहायः ते भविष्यामि यदि इच्छसि ।
    इदम् दुर्गम् हि कान्तारम् मृग राक्षस सेवितम् सीताम् च तात रक्षिष्ये त्वयि याते सलक्ष्मणे ॥३-१४-३४॥


###Slōka 35 / श्लोक ३५###


    जटायुषम् तु प्रतिपूज्य राघवो मुदा परिष्वज्य च सन्नतो अभवत् ।
    पितुर् हि शुश्राव सखित्वम् आत्मवान् जटायुषा संकथितम् पुनः पुनः ॥३-१४-३५॥


###Slōka 36 / श्लोक ३६###


    स तत्र सीताम् परिदाय मैथिलीम् सह एव तेन अतिबलेन पक्षिणा ।
    जगाम ताम् पंचवटीम् सलक्ष्मणो रिपून् दिधक्षन् शलभान् इव अनलः  ॥३-१४-३६॥


