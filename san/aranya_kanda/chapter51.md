अरण्यकाण्डम्
===============================


## Chapter 51  / सर्गः ५१##


###Slōka 1 / श्लोक १###


    इति उक्तः क्रोध ताम्राक्षः तप्त कांचन कुण्डलः ।
    राक्षसेन्द्रो अभिदुद्राव पतगेन्द्रम् अमर्षणः ॥३-५१-१॥


###Slōka 2 / श्लोक २###


    स संप्रहारः तुमुलः तयोः तस्मिन् महा मृधे ।
    बभूव वात उद्धतयोः मेघयोः गगने यथा ॥३-५१-२॥


###Slōka 3 / श्लोक ३###


    तत् बभूव अद्भुतम् युद्धम् गृध्र राक्षसयोः तदा ।
    सपक्षयोः माल्यवतोः महा पर्वतयोः इव ॥३-५१-३॥


###Slōka 4 / श्लोक ४###


    ततो नालीक नाराचैः तीक्ष्ण अग्रैः च विकर्णिभिः ।
    अभ्यवर्षत् महाघोरैः गृध्र राजम् महाबलः ॥३-५१-४॥


###Slōka 5 / श्लोक ५###


    स तानि शर जालानि गृध्रः पत्ररथ ईश्वरः ।
    जटायुः प्रतिजग्राह रावण अस्त्राणि संयुगे ॥३-५१-५॥


###Slōka 6 / श्लोक ६###


    तस्य तीक्ष्ण नखाभ्याम् तु चरणाभ्याम् महाबलः ।
    चकार बहुधा गात्रे व्रणान् पतग सत्तमः ॥३-५१-६॥


###Slōka 7 / श्लोक ७###


    अथ क्रोधात् दशग्रीवः जग्राह दश मार्गणान् ।
    मृत्यु दण्ड निभान् घोरान् शत्रोर् निधन कान्क्षया ॥३-५१-७॥


###Slōka 8 / श्लोक ८###


    स तैः बाणैः महावीर्यः पूर्ण मुक्तैः अजिह्म गैः ।
    बिभेद निशितैः तीक्ष्णैः गृध्रम् घोरैः शिली मुखैः ॥३-५१-८॥


###Slōka 9 / श्लोक ९###


    स राक्षस रथे पश्यन् जानकीम् बाष्प लोचनाम् ।
    अचिंतयित्वा बाणाम् तान् राक्षसम् समभिद्रवत् ॥३-५१-९॥


###Slōka 10 / श्लोक १०###


    ततो अस्य सशरम् चापम् मुक्ता मणि विभूषितम् ।
    चरणाभ्याम् महातेजा बभंज पतगोत्तमः ॥३-५१-१०॥


###Slōka 11 / श्लोक ११###


    ततो अन्यत् धनुः आदाय रावणः क्रोध मूर्च्छितः ।
    ववर्ष शर वर्षाणि शतशो अथ सहस्रशः ॥३-५१-११॥


###Slōka 12 / श्लोक १२###


    शरैः आवारितः तस्य संयुगे पतगेश्वरः ।
    कुलायम् अभिसंप्राप्तः पक्षिः इव बभौ तदा ॥३-५१-१२॥


###Slōka 13 / श्लोक १३###


    स तानि शर जालानि पक्षाभ्याम् तु विधूय ह ।
    चरणाभ्याम् महातेजा बभंज अस्य महत् धनुः ॥३-५१-१३॥


###Slōka 14 / श्लोक १४###


    तत् च अग्नि सदृशम् दीप्तम् रावणस्य शरावरम् ।
    पक्षाभ्याम् च महातेजा व्यधुनोत् पतगेश्वरः ॥३-५१-१४॥


###Slōka 15 / श्लोक १५###


    कांचन उरः छदान् दिव्यान् पिशाच वदनान् खरान् ।
    तान् च अस्य जव संपन्नान् जघान समरे बली ॥३-५१-१५॥


###Slōka 16 / श्लोक १६###


    अथ त्रिवेणु संपन्नम् कामगम् पावक अर्चिषम् ।
    मणि सोपान चित्र अंगम् बभंज च महारथम् ॥३-५१-१६॥


###Slōka 17 / श्लोक १७###


    पूर्ण चन्द्र प्रतीकाशम् छत्रम् च व्यजनैः सह ।
    पातयामास वेगेन ग्राहिभी राक्षसैः सह ॥३-५१-१७॥


###Slōka 18 / श्लोक १८###


    सारथेः च अस्य वेगेन तुण्डेन च महत् शिरः ।
    पुनः व्यपाहरत् श्रीमान् पक्षिराजो महाबलः ॥३-५१-१८॥


###Slōka 19 / श्लोक १९###


    स भग्न धन्वा विरथो हत अश्वो हत सारथिः ।
    अंकेन आदाय वैदेहीम् पपात भुवि रावणः ॥३-५१-१९॥


###Slōka 20 / श्लोक २०###


    दृष्ट्वा निपतितम् भूमौ रावणम् भग्न वाहनम् ।
    साधु साधु इति भूतानि गृध्र राजम् अपूजयन् ॥३-५१-२०॥


###Slōka 21 / श्लोक २१###


    परिश्रान्तम् तु तम् दृष्ट्वा जरया पक्षि यूथपम् ।
    उत्पपात पुनर् हृष्टो मैथिलीम् गृह्य रावणः ॥३-५१-२१॥


###Slōka 22 / श्लोक २२###


    तम् प्रहृष्टम् निधाय अंके रावणम् जनक आत्मजाम् ।
    गच्छंतम् खड्ग शेषम् च प्रणष्ट हत साधनम् ॥३-५१-२२॥


###Slōka 23 / श्लोक २३###


    गृध्र राजः समुत्पत्य रावणम् समभिद्रवत् ।
    समावार्यम् महातेजा जटायुः इदम् अब्रवीत् ॥३-५१-२३॥


###Slōka 24 / श्लोक २४###


    वर्ज संस्पर्श बाणस्य भार्याम् रामस्य रावण ।
    अल्प बुद्धे हरसि एनाम् वधाय खलु रक्षसाम् ॥३-५१-२४॥


###Slōka 25 / श्लोक २५###


    स मित्र बन्धुः स अमात्यः स बलः स परिच्छदः ।
    विष पानम् पिबसि एतत् पिपासित इव उदकम् ॥३-५१-२५॥


###Slōka 26 / श्लोक २६###


    अनुबंधम् अजानंतः कर्मणाम् अविचक्षणाः ।
    शीघ्रम् एव विनश्यन्ति यथा त्वम् विनशिष्यसि ॥३-५१-२६॥


###Slōka 27 / श्लोक २७###


    बद्धः त्वम् काल पाशेन क्व गतः तस्य मोक्ष्यसे ।
    वधाय बडिशम् गृह्य स अमिषम् जलजो यथा ॥३-५१-२७॥


###Slōka 28 / श्लोक २८###


    न हि जातु दुराधर्षौ काकुत्स्थौ तव रावण ।
    धर्षणम् च आश्रमस्य अस्य क्षमिष्येते तु राघवौ ॥३-५१-२८॥


###Slōka 29 / श्लोक २९###


    यथा त्वया कृतम् कर्म भीरुणा लोक गर्हितम् ।
    तस्कर आचरितो मार्गो न एष वीर निषेवितः ॥३-५१-२९॥


###Slōka 30 / श्लोक ३०###


    युध्यस्व यदि शूरो असि मुहूर्तम् तिष्ठ रावण ।
    शयिष्यसे हतो भूमौ यथा भ्राता खरः तथा ॥३-५१-३०॥


###Slōka 31 / श्लोक ३१###


    परेत काले पुरुषो यत् कर्म प्रतिपद्यते ।
    विनाशाय आत्मनो अधर्म्यम् प्रतिपन्नो असि कर्म तत् ॥३-५१-३१॥


###Slōka 32 / श्लोक ३२###


    पाप अनुबंधो वै यस्य कर्मणः को नु तत् पुमान् ।
    कुर्वीत लोक अधिपतिः स्वयंभूः भगवान् अपि ॥३-५१-३२॥


###Slōka 33 / श्लोक ३३###


    एवम् उक्त्वा शुभम् वाक्यम् जटायुः तस्य रक्षसः ।
    निपपात भृशम् पृष्ठे दशग्रीवस्य वीर्यवान् ॥३-५१-३३॥


###Slōka 34 / श्लोक ३४###


    तम् गृहीत्वा नखैः तीक्ष्णैः विददार समंततः ।
    अधिरूढो गज आरोहो यथा स्यात् दुष्ट वारणम् ॥३-५१-३४॥


###Slōka 35 / श्लोक ३५###


    विददार नखैः अस्य तुण्डम् पृष्ठे समर्पयन् ।
    केशान् च उत्पाटयामास नख पक्ष मुख आयुधः ॥३-५१-३५॥


###Slōka 36 / श्लोक ३६###


    स तथा गृध्र राजेन क्लिश्यमानो मुहुर् मुहुः ।
    अमर्ष स्फुरित ओष्ठः सन् प्राकंपत स राक्षसः ॥३-५१-३६॥


###Slōka 37 / श्लोक ३७###


    संपरिष्वज्य वैदेहीम् वामेन अंकेन रावणः ।
    तलेन अभिजघान आर्तो जटायुम् क्रोध मूर्चितः ॥३-५१-३७॥


###Slōka 38 / श्लोक ३८###


    जटायुः तम् अतिक्रम्य तुण्डेन अस्य खग अधिपः ।
    वाम बाहून् दश तदा व्यपाहरत् अरिन्दमः ॥३-५१-३८॥


###Slōka 39 / श्लोक ३९###


    संच्छिन्न बाहोः सद्यो वै बाहवः सहसा अभवन् ।
    विष ज्वालावली युक्ता वल्मीकत् इव पन्नगाः ॥३-५१-३९॥


###Slōka 40 / श्लोक ४०###


    ततः क्रोद्धात् दशग्रीवः सीताम् उत्सृज्य वीर्यवान् ।
    मुष्टिभ्याम् चरणाभ्याम् च गृध्र राजम् अपोथयत् ॥३-५१-४०॥


###Slōka 41 / श्लोक ४१###


    ततो मुहूर्तम् संग्रामो बभूव अतुल वीर्ययोः ।
    राक्षसानाम् च मुख्यस्य पक्षिणाम् प्रवरस्य च ॥३-५१-४१॥


###Slōka 42 / श्लोक ४२###


    तस्य व्यायच्छमानस्य रामस्य अर्थे अथ रावणः ।
    पक्षौ पादौ च पार्श्वौ च खड्गम् उद्धृत्य सो अच्छिनत् ॥३-५१-४२॥


###Slōka 43 / श्लोक ४३###


    स छिन्न पक्षः सहसा रक्षसा रौद्र कर्मणा ।
    निपपात महा गृध्रो धरण्याम् अल्प जीवितः ॥३-५१-४३॥


###Slōka 44 / श्लोक ४४###


    तम् दृष्ट्वा पतितम् भूमौ क्षतज आर्द्रम् जटायुषम् ।
    अभ्यधावत वैदेही स्व बंधुम् इव दुःखिता ॥३-५१-४४॥


###Slōka 45 / श्लोक ४५###


    तम् नील जीमूत निकाश कल्पम्सुपाण्डुर उरस्कम् उदार वीर्यम् ।
    ददर्श लंका अधिपतिः पृथिव्याम्जटायुषम् शान्तम् इव अग्नि दावम् ॥३-५१-४५॥


###Slōka 46 / श्लोक ४६###


    ततः तु तम् पत्ररथम् मही तलेनिपातितम् रावण वेग मर्दितम् ।
    पुनः च संगृह्य शशि प्रभ आननारुरोद सीता जनक आत्मजा तदा ॥३-५१-४६॥


