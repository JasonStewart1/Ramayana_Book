अरण्यकाण्डम्
===============================


###Slōka 1###


    कृत अभिषेको रामः तु सीता सौमित्रिर् एव च ।
    तस्मात् गोदावरी तीरात् ततो जग्मुः स्वम् आश्रमम् ॥३-१७-१॥


###Slōka 2###


    आश्रमम् तम् उपागम्य राघवः सह लक्ष्मणः ।
    कृत्वा पौर्वाह्णिकम् कर्म पर्णशालाम् उपागमत् ॥३-१७-२॥


###Slōka 3###


    उवास सुखितः तत्र पूज्यमानो महर्षभः।
    स रामः पर्ण शालायाम् आसीनः सह सीतया ॥३-१७-३॥


###Slōka 4###


    विरराज महा बाहुः चित्रया चन्द्रमा इव ।
    लक्ष्मणेन सह भ्रात्रा चकार विविधाः कथाः ॥३-१७-४॥


###Slōka 5###


    तदा आसीनस्य रामस्य कथा संसक्त चेतसः ।
    तम् देशम् राक्षसी काचिद् आजगाम यदृच्छया ॥३-१७-५॥


###Slōka 6###


    सा तु शूर्पणखा नाम दशग्रीवस्य रक्षसः ।
    भगिनी रामम् आसाद्य ददर्श त्रिदश उपमम् ॥३-१७-६॥


###Slōka 7###


    दीप्तास्यम् च महाबाहुम् पद्म पत्रायत  ईक्षणम् ।
    गज विक्रांत गमनम् जटा मण्दल धारिणम् ॥३-१७-७॥


###Slōka 8###


    सुकुमारम् महा सत्त्वम् पार्थिव व्यंजन अन्वितम् ।
    रामम् इन्दीवर श्यामम् कन्दर्प सदृश प्रभम् ॥३-१७-८॥


###Slōka 9###


    बभूव इन्द्रोपमम् दृष्ट्वा राक्षसी काम मोहिता ।
    सुमुखम् दुर्मुखी रामम् वृत्त मध्यम् महोदरी ॥३-१७-९॥


###Slōka 10###


    विशालाक्षम् विरूपाक्षी सुकेशम् ताम्र मूर्धजा ।
    प्रियरूपम् विरूपा सा सुस्वरम् भैरव स्वना ॥३-१७-१०॥


###Slōka 11###


    तरुणम् दारुणा वृद्धा दक्षिणम् वाम भाषिणी ।
    न्याय वृत्तम् सुदुर्वृत्ता प्रियम् अप्रिय दर्शना ॥३-१७-११॥


###Slōka 12###


    शरीरज समाविष्टा राक्षसी रामम् अब्रवीत् ।
    जटी तापस रूपेण सभार्यः शर चाप धृक् ॥३-१७-१२॥


###Slōka 13###


    आगतः त्वम् इमम् देशम् कथम् राक्षस सेवितम् ।
    किम् आगमन कृत्यम् ते तत् त्वम् आख्यातुम् अर्हसि ॥३-१७-१३॥


###Slōka 14###


    एवम् उक्तः तु राक्षस्या शूर्पणख्या परंतपः ।
    ऋजु बुद्धितया सर्वम् आख्यातुम् उपचक्रमे ॥३-१७-१४॥


###Slōka 15###


    आसीत् दशरथो नाम राजा त्रिदश विक्रमः ।
    तस्य अहम् अग्रजः पुत्रो रामो नाम जनैः श्रुतः ॥३-१७-१५॥


###Slōka 16###


    भ्राता अयम् लक्ष्मणो नाम यवीयान् माम् अनुव्रतः ।
    इयम् भार्या च वैदेही मम सीतेति विश्रुता ॥३-१७-१६॥


###Slōka 17###


    नियोगात् तु नरेन्द्रस्य पितुर् मातुः च यंत्रितः ।
    धर्मार्थम् धर्मकांक्षी च वनम् वस्तुम् इह आगतः ॥३-१७-१७॥


###Slōka 18###


    त्वाम् तु वेदितुम् इच्छामि कस्य त्वम् का असि कस्य वा ।
    त्वम् हि तावन्मनोज्ञांगी राक्षसी प्रतिभासि मे ॥३-१७-१८॥


###Slōka 19###


    इह वा किम् निमित्तम् त्वम् आगता ब्रूहि तत्त्वतः ।
    सा अब्रवीत् वचनम् श्रुत्वा राक्षसी मदन अर्दिता ॥३-१७-१९॥


###Slōka 20###


    श्रूयताम् राम वक्ष्यामि तत्त्वार्थम् वचनम् मम ।
    अहम् शूर्पणखा नाम राक्षसी कामरूपिणी ॥३-१७-२०॥


###Slōka 21###


    अरण्यम् विचरामि इदम् एका सर्व भयंकरा ।
    रावणो नाम मे भ्राता यदि ते श्रोत्रम् आगतः ॥३-१७-२१॥


###Slōka 22###


    वीरो विश्रवसः पुत्रो यदि ते श्रोत्रम् आगतः ।
    प्रवृद्ध निद्रः च सदा कुंभकर्णो महाबलः ॥३-१७-२२॥


###Slōka 23###


    विभीषणः तु धर्मात्मा न तु राक्षस चेष्टितः ।
    प्रख्यात वीर्यौ च रणे भ्रातरौ खर दूषणौ ॥३-१७-२३॥


###Slōka 24###


    तान् अहम् समतिक्रान्ता राम त्वा पूर्व दर्शनात् ।
    समुपेता अस्मि भावेन भर्तारम् पुरुषोत्तमम् ॥३-१७-२४॥


###Slōka 25###


    अहम् प्रभाव संपन्ना स्वच्छंद बल गामिनी ।
    चिराय भव भर्ता मे सीतया किम् करिष्यसि ॥३-१७-२५॥


###Slōka 26###


    विकृता च विरूपा च न सा इयम् सदृशी तव ।
    अहम् एव अनुरूपा ते भार्या रूपेण पश्य माम् ॥३-१७-२६॥


###Slōka 27###


    इमाम् विरूपाम् असतीम् करालाम् निर्णत उदरीम् ।
    अनेन सह ते भ्रात्रा भक्षयिष्यामि मानुषीम् ॥३-१७-२७॥


###Slōka 28###


    ततः पर्वत शृंगाणि वनानि विविधानि च ।
    पश्यन्सहमयाकामीदण्डकान्विचरिष्यसि - यद्वा - पश्यन् सह मया कामी दण्डकान् विचरिष्यसि ॥३-१७-२८॥


###Slōka 29###


    इति एवम् उक्तः काकुत्स्थः प्रहस्य मदिर ईक्षणाम् ।
    इदम् वचनम् आरेभे वक्तुम् वाक्य विशारदः ॥३-१७-२९॥


