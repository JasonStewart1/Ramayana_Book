अरण्यकाण्डम्
===============================


## Chapter 43  / सर्गः ४३##


###Slōka 1###


    सा तम् संप्रेक्ष्य सुश्रोणी कुसुमानि विचिन्वती ।
    हेम राजत वर्णाभ्याम् पार्श्वाभ्याम् उपशोभितम् ॥३-४३-१॥


###Slōka 2###


    प्रहृष्टा च अनवद्यान्गी मृष्ट हाटक वर्णिनी ।
    भर्तारम् अपि च आक्रन्द लक्ष्मणम् चैव सायुधम् ॥३-४३-२॥


###Slōka 3###


    आहूय आहूय च पुनः तम् मृगम् साधु वीक्षते ।
    आगच्छ आगच्छ शीघ्रम् वै आर्यपुत्र सह अनुज ॥३-४३-३॥


###Slōka 4###


    तया आहूतौ नरव्याघ्रौ वैदेह्या राम लक्ष्मणौ ।
    वीक्षमाणौ तु तम् देशम् तदा ददृशतुः मृगम् ॥३-४३-४॥


###Slōka 5###


    शंकमानः तु तम् दृष्ट्वा लक्ष्मणो रामम् अब्रवीत् ।
    तम् एव एनम् अहम् मन्ये मारीचम् राक्षसम् मृगम् ॥३-४३-५॥


###Slōka 6###


    चरन्तो मृगयाम् हृष्टाः पापेन उपाधिना वने ।
    अनेन निहता राम राजानः काम रूपिणा ॥३-४३-६॥


###Slōka 7###


    अस्य मायाविदो माया मृग रूपम् इदम् कृतम् ।
    भानुमत् पुरुषव्याघ्र गन्धर्व पुर संनिभम् ॥३-४३-७॥


###Slōka 8###


    मृगो हि एवम् विधो रत्न विचित्रो न अस्ति राघव ।
    जगत्याम् जगतीनाथ माया एषा हि न संशयः ॥३-४३-८॥


###Slōka 9###


    एवम् ब्रुवाणम् काकुत्स्थम् प्रतिवार्य शुचि स्मिता ।
    उवाच सीता संहृष्टा चद्मना हृत चेतना ॥३-४३-९॥


###Slōka 10###


    आर्यपुत्र अभिरामो असौ मृगो हरति मे मनः ।
    आनय एनम् महाबाहो क्रीडार्थम् नः भविष्यति ॥३-४३-१०॥


###Slōka 11###


    इह आश्रम पदे अस्माकम् बहवः पुण्य दर्शनाः ।
    मृगाः चरन्ति सहिताः चमराः सृमराः तथा ॥३-४३-११॥


###Slōka 12###


    ऋक्षाः पृषत संघाः च वानराः किनराः तथा ।
    विचरन्ति महाबाहो रूप श्रेष्ठा महाबलाः ॥३-४३-१२॥


###Slōka 13###


    न च अस्य सदृशो राजन् दृष्ट पूर्वो मृगः मया ।
    तेजसा क्षमया दीप्त्या यथा अयम् मृग सत्तमः ॥३-४३-१३॥


###Slōka 14###


    नाना वर्ण विचित्र अंगो रत्न भूतो मम अग्रतः ।
    द्योतयन् वनम् अव्यग्रम् शोभते शशि संनिभः ॥३-४३-१४॥


###Slōka 15###


    अहो रूपम् अहो लक्ष्मीः स्वर संपत् च शोभना ।
    मृगो अद्भुतो विचित्रांगो हृदयम् हरति इव मे ॥३-४३-१५॥


###Slōka 16###


    यदि ग्रहणम् अभ्येति जीवन् एव मृगः तव ।
    आश्चर्य भूतम् भवति विस्मयम् जनयिष्यति ॥३-४३-१६॥


###Slōka 17###


    समाप्त वन वासानाम् राज्य स्थानाम् च नः पुनः ।
    अंतःपुरे विभूषार्थो मृग एष भविष्यति ॥३-४३-१७॥


###Slōka 18###


    भरतस्य आर्यपुत्रस्य श्वश्रूणाम् मम च प्रभो ।
    मृग रूपम् इदम् दिव्यम् विस्मयम् जनयिष्यति ॥३-४३-१८॥


###Slōka 19###


    जीवन् न यदि ते अभ्येति ग्रहणम् मृग सत्तमः ।
    अजिनम् नरशार्दूल रुचिरम् तु भविष्यति ॥३-४३-१९॥


###Slōka 20###


    निहतस्य अस्य सत्त्वस्य जांबूनदमय त्वचि ।
    शष्प बृस्याम् विनीतायाम् इच्छामि अहम् उपासितुम् ॥३-४३-२०॥


###Slōka 21###


    कामवृत्तम् इदम् रौद्रम् स्त्रीणाम् असदृशम् मतम् ।
    वपुषा तु अस्य सत्त्वस्य विस्मयो जनितो मम ॥३-४३-२१॥


###Slōka 22###


    तेन कांचन रोम्णा तु मणि प्रवर शृंगिणा ।
    तरुण आदित्य वर्णेन नक्षत्र पथ वर्चसा ॥३-४३-२२॥


###Slōka 23###


    बभूव राघवस्य अपि मनो विस्मयम् आगतम् ।
    एवम् सीता वचः श्रुत्वा दृष्ट्वा च मृगम् अद्भुतम् ॥३-४३-२३॥


###Slōka 24###


    लोबितः तेन रूपेण सीताया च प्रचोदितः ।
    उवाच राघवो हृष्टो भ्रातरम् लक्ष्मणम् वचः ॥३-४३-२४॥


###Slōka 25###


    पश्य लक्ष्मण वैदेह्याः स्पृहाम् उल्लसिताम् इमाम् ।
    रूप श्रेष्ठतया हि एष मृगो अद्य न भविष्यति ॥३-४३-२५॥


###Slōka 26###


    न वने नंदनोद्देशे न चैत्ररथ संश्रये ।
    कुतः पृथिव्याम् सौमित्रे यो अस्य कश्चित् समो मृगः ॥३-४३-२६॥


###Slōka 27###


    प्रतिलोम अनुलोमाः च रुचिरा रोम राजयः ।
    शोभन्ते मृगम् आश्रित्य चित्राः कनक बिन्दुभिः ॥३-४३-२७॥


###Slōka 28###


    पश्य अस्य जृंभमाणस्य दीप्ताम् अग्नि शिखोपमाम् ।
    जिह्वाम् मुखात् निःसरंतीम् मेघात् इव शत ह्रदाम् ॥३-४३-२८॥


###Slōka 29###


    मसार गल्वर्क मुखः शंख मुक्ता निभ उदरः ।
    कस्य नाम अनिरूप्यः असौ न मनो लोभयेत् मृगः ॥३-४३-२९॥


###Slōka 30###


    कस्य रूपम् इदम् दृष्ट्वा जांबूनदमय प्रभम् ।
    नाना रत्नमयम् दिव्यम् न मनो विस्मयम् व्रजेत् ॥३-४३-३०॥


###Slōka 31###


    मांस हेतोः अपि मृगान् विहारार्थम् च धन्विनः ।
    घ्नन्ति लक्ष्मण राजानो मृगयायाम् महावने ॥३-४३-३१॥


###Slōka 32###


    धनानि व्यवसायेन विचीयन्ते महावने ।
    धातवो विविधाः च अपि मणि रत्न सुवर्णिनः ॥३-४३-३२॥


###Slōka 33###


    तत् सारम् अखिलम् नॄणाम् धनम् निचय वर्धनम् ।
    मनसा चिन्तितम् सर्वम् यथा शुक्रस्य लक्ष्मण ॥३-४३-३३॥


###Slōka 34###


    अर्थी येन अर्थ कृत्येन संव्रजति अविचारयन् ।
    तम् अर्थम् अर्थ शास्त्रज्ञः प्राहुः अर्थ्याः च लक्ष्मण ॥३-४३-३४॥


###Slōka 35###


    एतस्य मृग रत्नस्य परार्ध्ये कांचन त्वचि ।
    उपवेक्ष्यति वैदेही मया सह सुमध्यमा ॥३-४३-३५॥


###Slōka 36###


    न कादली न प्रियकी न प्रवेणी न च अविकी ।
    भवेत् एतस्य सदृशी स्पर्शनेन इति मे मतिः ॥३-४३-३६॥


###Slōka 37###


    एष चैव मृगः श्रीमान् यः च दिव्यो नभः चरः ।
    उभौ एतौ मृगौ दिव्यौ तारामृग महीमृगौ ॥३-४३-३७॥


###Slōka 38###


    यदि वा अयम् तथा यत् माम् भवेत् वदसि लक्ष्मण ।
    माया एषा राक्षसस्य इति कर्तव्यो अस्य वधो मया ॥३-४३-३८॥


###Slōka 39###


    एतेन हि नृशंसेन मारीचेन अकृत आत्मना ।
    वने विचरता पूर्वम् हिंसिता मुनि पुंगवाः ॥३-४३-३९॥


###Slōka 40###


    उत्थाय बहवो अनेन मृगयायाम् जनाधिपाः ।
    निहताः परम इष्वासाः तस्मात् वध्यः तु अयम् मृगः ॥३-४३-४०॥


###Slōka 41###


    पुरस्तात् इह वातापिः परिभूय तपस्विनः ।
    उदरस्थो द्विजान् हन्ति स्व गर्भो अश्वतरीम् इव ॥३-४३-४१॥


###Slōka 42###


    स कदाचित् चिरात् लोभात् आससाद महामुनिम् ।
    अगस्त्यम् तेजसा युक्तम् भक्ष्यः तस्य बभूव ह ॥३-४३-४२॥


###Slōka 43###


    समुत्थाने च तत् रूपम् कर्तु कामम् समीक्ष्य तम् ।
    उत्स्मयित्वा तु भगवान् वातापिम् इदम् अब्रवीत् ॥३-४३-४३॥


###Slōka 44###


    त्वया अविगण्य वातापे परिभूताः च तेजसा ।
    जीव लोके द्विज श्रेष्ठाः तस्मात् असि जराम् गतः ॥३-४३-४४॥


###Slōka 45###


    तत् एतत् न भवेत् रक्षो वातापिः इव लक्ष्मण ।
    मत् विधम् यो अतिमन्येत धर्म नित्यम् जितेन्द्रियम् ॥३-४३-४५॥


###Slōka 46###


    भवेत् हतो अयम् वातापिः अगस्त्येन इव मा गतः ।
    इह त्वम् भव संनद्धो यंत्रितो रक्ष मैथिलीम् ॥३-४३-४६॥


###Slōka 47###


    अस्याम् आयत्तम् अस्माकम् यत् कृत्यम् रघुनंदन ।
    अहम् एनम् वधिष्यामि ग्रहीष्यामि अथवा मृगम् ॥३-४३-४७॥


###Slōka 48###


    यावत् गच्छामि सौमित्रे मृगम् आनयितुम् द्रुतम् ।
    पश्य लक्ष्मण वैदेहीम् मृग त्वचि गताम् स्पृहाम् ॥३-४३-४८॥


###Slōka 49###


    त्वचा प्रधानया हि एष मृगो अद्य न भविष्यति ।
    अप्रमत्तेन ते भाव्यम् आश्रमस्थेन सीतया ॥३-४३-४९॥


###Slōka 50###


    यावत् पृषतम् एकेन सायकेन निहन्मि अहम् ।
    हत्वा एतत् चर्म च आदाय शीघ्रम् एष्यामि लक्ष्मण ॥३-४३-५०॥


###Slōka 51###


    प्रदक्षिणेन अतिबलेन पक्षिणाजटायुषा बुद्धिमता च लक्ष्मण ।
    भव अप्रमत्तः प्रतिगृह्य मैथिलीम्प्रति क्षणम् सर्वत एव शन्कितः ॥३-४३-५१॥


