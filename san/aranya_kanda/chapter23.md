अरण्यकाण्डम्
===============================


## Chapter 23  / सर्गः २३##


###Slōka 1 / श्लोक १###


    तत् प्रयातम् बलम् घोरम् अशिवम् शोणित उदकम् ।
    अभ्यवर्षत् महा मेघः तुमुलो गर्दभ अरुणः ॥३-२३-१॥


###Slōka 2 / श्लोक २###


    निपेतुः तुरगाः तस्य रथ युक्ता महाजवाः ।
    समे पुष्पचिते देशे राजमार्गे यदृच्छया ॥३-२३-२॥


###Slōka 3 / श्लोक ३###


    श्यामम् रुधिर पर्यन्तम् बभूव परिवेषणम् ।
    अलात चक्र प्रतिमम् प्रतिगृह्य दिवाकरम् ॥३-२३-३॥


###Slōka 4 / श्लोक ४###


    ततो ध्वजम् उपागम्य हेम दण्डम् समुच्छ्रितम् ।
    समाक्रम्य महाकायः तस्थौ गृध्रः सुदारुणः ॥३-२३-४॥


###Slōka 5 / श्लोक ५###


    जनस्थान समीपे च समाक्रम्य खर स्वनाः ।
    विस्वरान् विविधान् च चक्रुः मांस आदा मृग पक्षिणः ॥३-२३-५॥


###Slōka 6 / श्लोक ६###


    व्याजह्रुः च पदीप्तायाम् दिशि वै भैरव स्वनम् ।
    अशिवा यातुधानानाम् शिवा घोरा महास्वनाः ॥३-२३-६॥


###Slōka 7 / श्लोक ७###


    प्रभिन्नगजसंकाशतोयशोणितधारिणः ।
    यद्वा -प्रभिन्न गज संकाश तोय शोणित धारिणः ।आकाशम् तत् अनाकाशम् चक्रुः भीम अंबु वाहकाः॥३-२३-७॥


###Slōka 8 / श्लोक ८###


    बभूव तिमिरम् घोरम् उद्धतम् रोम हर्षणम् ।
    दिशो वा प्रदिशो वा अपि सुव्यक्तम् न चकाशिरे ॥३-२३-८॥


###Slōka 9 / श्लोक ९###


    क्षतज आर्द्र सवर्णाभा संध्या कालम् विना बभौ ।
    खरम् च अभिमुखम् नेदुः तदा घोरा मृगाः खगाः ॥३-२३-९॥


###Slōka 10 / श्लोक १०###


    कंक गोमायु गृध्राः च चुक्रुशुः भय संशिनः ।
    नित्या अशिव करा युद्धे शिवा घोर निदर्शनाः ॥३-२३-१०॥


###Slōka 11 / श्लोक ११###


    नेदुः बलस्य अभिमुखम् ज्वाल उद्गारिभिः आननैः ।
    कबन्धः परिघ आभासो दृश्यते भास्कर अंतिके ॥३-२३-११॥


###Slōka 12 / श्लोक १२###


    जग्राह सूर्यम् स्वर्भानुः अपर्वणि महाग्रहः ।
    प्रवाति मारुतः शीघ्रम् निष्प्रभो अभूत् दिवाकरः ॥३-२३-१२॥


###Slōka 13 / श्लोक १३###


    उत्पेतुः च विना रात्रिम् ताराः खद्योतन प्रभाः ।
    संलीन मीन विहगा नलिन्यः शुष्क पंकजाः ॥३-२३-१३॥


###Slōka 14 / श्लोक १४###


    तस्मिन् क्षणे बभूवुः च विना पुष्प फलैः द्रुमाः ।
    उद्धूतः च विना वातम् रेणुः जलधर अरुणः ॥३-२३-१४॥


###Slōka 15 / श्लोक १५###


    चीची कूचि इति वाश्यन्तो बभूवुः तत्र सारिकाः ।
    उल्काः च अपि स निर्घोषा निपेतुः घोर दर्शनाः ॥३-२३-१५॥


###Slōka 16 / श्लोक १६###


    प्रचचाल मही च अपि स शैल वन कानना ।
    खरस्य च रथस्थस्य नर्दमानस्य धीमतः ॥३-२३-१६॥


###Slōka 17 / श्लोक १७###


    प्राकम्पत भुजः सव्यः स्वरः च अस्य अवसज्जत ।
    स अस्रा संपद्यते दृष्टिः पश्यमानस्य सर्वतः ॥३-२३-१७॥


###Slōka 18 / श्लोक १८###


    ललाटे च रुजो जाता न च मोहात् न्यवर्तत ।
    तान् समीक्ष्य महोत्पातान् उत्थितान् रोम हर्षणान् ॥३-२३-१८॥


###Slōka 19 / श्लोक १९###


    अब्रवीत् राक्षसान् सर्वान् प्रहसन् स खरः तदा ।
    महा उत्पातान् इमान् सर्वान् उत्थितान् घोर दर्शनान् ॥३-२३-१९॥


###Slōka 20 / श्लोक २०###


    न चिंतयामि अहम् वीर्यात् बलवान् दुर्बलान् इव ।
    तारा अपि शरैः तीक्ष्णैः पातयेयम् नभः तलात् ॥३-२३-२०॥


###Slōka 21 / श्लोक २१###


    मृत्युम् मरण धर्मेण संक्रुद्धो योजयामि अहम् ।
    राघवम् तम् बल उत्सिक्तम् भ्रातरम् च अस्य लक्ष्मणम् ॥३-२३-२१॥


###Slōka 22 / श्लोक २२###


    अहत्वा सायकैः तीक्ष्णैः न उपावर्तितुम् उत्सहे ।
    यन् निमित्तम् तु रामस्य लक्ष्मणस्य विपर्ययः ॥३-२३-२२॥


###Slōka 23 / श्लोक २३###


    सकामा भगिनी मे अस्तु पीत्वा तु रुधिरम् तयोः ।
    न क्वचित् प्राप्त पूर्वो मे संयुगेषु पराजयः ॥३-२३-२३॥


###Slōka 24 / श्लोक २४###


    युष्माकम् एतत् प्रत्यक्षम् न अनृतम् कथयामि अहम् ।
    देव राजम् अपि क्रुद्धो मत्त ऐरावत गामिनम् ॥३-२३-२४॥


###Slōka 25 / श्लोक २५###


    वज्र हस्तम् रणे हन्याम् किम् पुनः तौ च मानुषौ ।
    सा तस्य गर्जितम् श्रुत्वा राक्षसाअनाम् महा चमूः ॥३-२३-२५॥


###Slōka 26 / श्लोक २६###


    प्रहर्षम् अतुलम् लेभे मृत्यु पाश अवपाशिता ।
    समेयुः च महात्मानो युद्ध दर्शन कांक्षिणः ॥३-२३-२६॥


###Slōka 27 / श्लोक २७###


    ऋषयो देव गन्धर्वाः सिद्धाः च सह चारणैः ।
    समेत्य च ऊचुः सहिताः ते अन्यायम् पुण्यकर्मणः ॥३-२३-२७॥


###Slōka 28 / श्लोक २८###


    स्वस्ति गो ब्राह्मणेभ्यो अस्तु लोकानाम् ये च सम्मताः ।
    जयताम् राघवो युद्धे पौलस्त्यान् रजनी चरान् ॥३-२३-२८॥


###Slōka 29 / श्लोक २९###


    चक्रहस्तो यथा विष्णुः सर्वान् असुर सत्तमान् ।
    एतत् च अन्यत् च बहुशो ब्रुवाणाः परम ऋषयः ॥३-२३-२९॥


###Slōka 30 / श्लोक ३०###


    जात कौतूहलात् तत्र विमानस्थाः च देवताः ।
    ददृशुर् वाहिनीम् तेषाम् राक्षसानाम् गत आयुषाम् ॥३-२३-३०॥


###Slōka 31 / श्लोक ३१###


    रथेन तु खरो वेगात् सैन्यस्य अग्रात् विनिःसृतः ।
    श्येनगामी पृथुग्रीवो यज्ञशत्रुः विहंगमः ॥३-२३-३१॥


###Slōka 32 / श्लोक ३२###


    दुर्जयः करवीराक्षः परुषः कालकार्मुकः ।
    हेममाली महामाली सर्पाअस्यो रुधिराशनः ॥३-२३-३२॥


###Slōka 33 / श्लोक ३३###


    द्वादश एते महावीर्याः प्रतस्थुः अभितः खरम् ।
    महाकपालः स्थूलाक्षः प्रमाथी त्रिशिराः तथा ।चत्वार एते सेना अग्रे दूषणम् पृष्ठतो अन्वयुः ॥३-२३-३३॥


###Slōka 34 / श्लोक ३४###


    सा भीम वेगा समर अभिकांक्षिणीसुदारुणा राक्षस वीर सेना ।
    तौ राज पुत्रौ सहसा अभ्युपेतामाला ग्रहाणाम् इव चन्द्र सूर्यौ ॥३-२३-३४॥


