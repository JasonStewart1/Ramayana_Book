अरण्यकाण्डम्
===============================


## Chapter 26  / सर्गः २६##


###Slōka 1 / श्लोक १###


    दूषणः तु स्वकम् सैन्यम् हन्यमानम् विलोक्य च ।
    संदिदेश महाबाहुः भीम वेगान् निशाचरान् ॥३-२६-१॥


###Slōka 2 / श्लोक २###


    राक्षसान् पंच साहस्रान् समरेषु अनिवर्तिनः ।
    ते शूलैः पट्टिशैः कदगैः शिला वरषैः द्रुमैः ॥३-२६-२॥


###Slōka 3 / श्लोक ३###


    शर वर्षैः विच्छिन्नम् ववर्षुः तम् समन्ततः ।
    तत् द्रुमाणाम् शिलानाम् च वर्षम् प्राण हरम् महत् ॥३-२६-३॥


###Slōka 4 / श्लोक ४###


    प्रतिजग्राह धर्मात्मा राघवः तीक्ष्ण सायकैः ।
    प्रतिगृह्य च तद् वर्षम् निमीलित इव ऋषभः ॥३-२६-४॥


###Slōka 5 / श्लोक ५###


    रामः क्रोधम् परम् लेभे वध अर्थम् सर्व रक्षसाम् ।
    ततः क्रोध समाविष्टः प्रदीप्त इव तेजसा ॥३-२६-५॥


###Slōka 6 / श्लोक ६###


    शरैः अभ्यकिरत् सैन्यम् सर्वतः सह दूषणम् ।
    ततः सेना पतिः क्रुद्धो दूषणः शत्रु दूषणः ॥३-२६-६॥


###Slōka 7 / श्लोक ७###


    शरैः अशनि कल्पैः तम् राघवम् समवारयत् ।
    ततो रामः संक्रुद्धः क्षुरेण अस्य महत् धनुः ॥३-२६-७॥


###Slōka 8 / श्लोक ८###


    चिच्छेद समरे वीरः चतुर्भिः चतुरो हयान् ।
    हत्वा च अश्वान् शरैः तीक्ष्णैः अर्थ चन्द्रेण सारथे ॥३-२६-८॥


###Slōka 9 / श्लोक ९###


    शिरो जहार तद् रक्षः त्रिभिर् विव्याध वक्षसि ।
    स च्छिन्न धन्वा विरथो हत अश्वो हत सारथिः ॥३-२६-९॥


###Slōka 10 / श्लोक १०###


    जग्राह गिरि शृंग आभम् परिघम् रोम हर्षणम् ।
    वेष्टितम् कांचनैः पट्टैः देव सैन्य अभिमर्दनम् ॥३-२६-१०॥


###Slōka 11 / श्लोक ११###


    आयसैः शंकुभिः तीक्ष्णैः कीर्णम् पर वसा उक्षिताम् ।
    वज्र अशनि सम स्पर्शम् पर गोपुर दारणम् ॥३-२६-११॥


###Slōka 12 / श्लोक १२###


    तम् महा उरग संकाशम् प्रगृह्य परिघम् रणे ।
    दूषणो अभ्यपतत् रामम् क्रूर कर्मा निशाचरः ॥३-२६-१२॥


###Slōka 13 / श्लोक १३###


    तस्य अभिपतमानस्य दूषणस्य स राघवः ।
    द्वाभ्याम् शराभ्याम् चिच्छेद स हस्त आभरणौ भुजौ ॥३-२६-१३॥


###Slōka 14 / श्लोक १४###


    भ्रष्टः तस्य महाकायः पपात रण मूर्धनि ।
    परिघः छिन्न हस्तस्य शक्र ध्वज इव अग्रतः ॥३-२६-१४॥


###Slōka 15 / श्लोक १५###


    कराभ्याम् च विकीर्णाभ्याम् पपात भुवि दूषणः ।
    विषाणाभ्याम् विशीर्णाभ्याम् मनस्वी इव महागजः ॥३-२६-१५॥


###Slōka 16 / श्लोक १६###


    दृष्ट्वा तम् पतितम् भूमौ दूषणम् निहतम् रणे ।
    साधु साधु इति काकुत्स्थम् सर्व भूतानि अपूजयन् ॥३-२६-१६॥


###Slōka 17 / श्लोक १७###


    एतस्मिन् अन्तरे क्रुद्धाः त्रयः सेना अग्र यायिनः ।
    संहत्य अभ्यद्रवन् रामम् मृत्यु पाश अवपाशिताः ॥३-२६-१७॥


###Slōka 18 / श्लोक १८###


    महाकपालः स्थूलाक्षः प्रमाथी च महाबलः ।
    महाकपालो विपुलम् शूलम् उद्यम्य राक्षसः ॥३-२६-१८॥


###Slōka 19 / श्लोक १९###


    स्थूलाक्षः पट्टिशम् गृह्य प्रमाथी च परश्वधम् ।
    दृष्ट्वा एव आपततः ताम् तु राघवः सायकैः शितैः ॥३-२६-१९॥


###Slōka 20 / श्लोक २०###


    तीक्ष्ण अग्रैः प्रतिजग्राह संप्राप्तान् अतिथीन् इव ।
    महाकपालस्य शिरः चिच्छेद रघुनंदनः ॥३-२६-२०॥


###Slōka 21 / श्लोक २१###


    असंख्येयैः तु बाण ओघैः प्रममाथ प्रमाथिनम् ।
    स्थूलाक्षस्य अक्षिणी स्थूले पूरयामास सायकैः ॥३-२६-२१॥


###Slōka 22 / श्लोक २२###


    स पपात हतो भूमौ विटपी इव महाद्रुमः ।
    दूषणस्य अनुगान् पंच सहस्रान् कुपितः क्षणात् ॥३-२६-२२॥


###Slōka 23 / श्लोक २३###


    हत्वा तु पंच सहस्रान् अनयत् यम सदनम् ।
    दूषणम् निहतम् श्रुत्वा तस्य च एव पदानुगान् ॥३-२६-२३॥


###Slōka 24 / श्लोक २४###


    व्यादिदेश खरः क्रुद्धो सेन अध्यक्षान् महाबलान् ।
    अयम् विनिहतः संख्ये दूषणः स पदानुगाः ॥३-२६-२४॥


###Slōka 25 / श्लोक २५###


    महत्या सेनया सार्धम् युद्ध्वा रामम् कुमानुषम् ।
    शस्त्रैः नाना विध अकारैः हनध्वम् सर्व राक्षसाः ॥३-२६-२५॥


###Slōka 26 / श्लोक २६###


    एवम् उक्त्वा खरः क्रुद्धो रामम् एव अभि दुद्रुवे ।
    श्येनगामी पृथुग्रीवो यज्ञशत्रुर् विहंगमः ॥३-२६-२६॥


###Slōka 27 / श्लोक २७###


    दुर्जयः करवीराक्षः परुषः कालकार्मुकः ।
    हेममाली महामाली सर्पस्यो रुधिराशनः ॥३-२६-२७॥


###Slōka 28 / श्लोक २८###


    द्वादश एते महावीर्या बल अध्यक्षाः ।
    स सैनिकाःरमम् एव अभ्यधावंत विसृजंतः शरोत्तमान् ॥३-२६-२८॥


###Slōka 29 / श्लोक २९###


    ततः पावक संकाशैः हेम वज्र विभूषितैः ।
    जघन शेषम् तेजस्वी तस्य सैन्यस्य सायकैः ॥३-२६-२९॥


###Slōka 30 / श्लोक ३०###


    ते रुक्म पुंखा विशिखाः स धूमा इव पावकाः ।
    निजघ्नुः तानि रक्षांसि वज्रा इव महाद्रुमान् ॥३-२६-३०॥


###Slōka 31 / श्लोक ३१###


    रक्षसाम् तु शतम् रामः शतेन एकेन कर्णिना ।
    सहस्रम् तु सहस्रेण जघान रण मूर्धनि ॥३-२६-३१॥


###Slōka 32 / श्लोक ३२###


    तैः भिन्न वर्म आभरणाः छिन्न भिन्न शर आसनाः ।
    निपेतुः शोणित आदिग्धा धरण्याम् रजनीचराः ॥३-२६-३२॥


###Slōka 33 / श्लोक ३३###


    तैः मुक्त केशैः समरे पतितैः शोणित उक्षितैः ।
    विस्तीर्णा वसुधा कृत्स्ना महावेदिः कुशैः इव ॥३-२६-३३॥


###Slōka 34 / श्लोक ३४###


    तत् क्षणे तु महा घोरम् वनम् निहत राक्षसम् ।
    बभूव निरय प्रख्यम् मांस शोणित कर्दमम् ॥३-२६-३४॥


###Slōka 35 / श्लोक ३५###


    चतुर्दश सहस्राणि रक्षसाम् भीम कर्मणाम् ।
    हतानि एकेन रामेण मानुषेण पदातिना ॥३-२६-३५॥


###Slōka 36 / श्लोक ३६###


    तस्य सैन्यस्य सर्वस्य खरः शेषो महारथः ।
    राक्षसः त्रिशिराः चैव रामः च रिपुसूदनः ॥३-२६-३६॥


###Slōka 37 / श्लोक ३७###


    शेषा हता महावीर्या राक्षसा रण मूर्धनि ।
    घोरा दुर्विषहाः सर्वे लक्ष्मणस्य अग्रजेन ॥३-२६-३७॥


###Slōka 38 / श्लोक ३८###


    ततः तु तद् भीम बलम् महा आहवेसमीक्ष्य रामेण हतम् बलीयसा ।
    रथेन रामम् महता खरः ततःसमाससाद इन्द्र इव उद्यत अशनिः ॥३-२६-३८॥


