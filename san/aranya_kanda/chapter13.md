अरण्यकाण्डम्
===============================


## Chapter 13  / सर्गः १३##


###Slōka 1###


    राम प्रीतो अस्मि भद्रम् ते परितुष्टो अस्मि लक्ष्मण ।
    अभिवादयितुम् यन् माम् प्राप्तौ स्थः सह सीतया ॥३-१३-१॥


###Slōka 2###


    अध्व श्रमेण वाम् खेदो बाधते प्रचुर श्रमः ।
    व्यक्तम् उत्कण्ठते वा अपि मैथिली जनक आत्मजा ॥३-१३-२॥


###Slōka 3###


    एषा च सुकुमारी च खेदैः च न विमानिता ।
    प्राअज्य दोषम् वनम् प्रप्ता भर्तृ स्नेह प्रचोदिता ॥३-१३-३॥


###Slōka 4###


    यथा एषा रमते राम इह सीता तथा कुरु ।
    दुष्करम् कृतवती एषा वने त्वाम् अभिगच्छती ॥३-१३-४॥


###Slōka 5###


    एषा हि प्रकृतिः स्त्रीणाम् आसृष्टे रघुनंदन ।
    समस्थम् अनुरंजंते विषमस्थम् त्यजन्ति च ॥३-१३-५॥


###Slōka 6###


    शत ह्रदानाम् लोलत्वम् शस्त्राणाम् तीक्ष्णताम् तथा ।
    गरुड अनिलयोः शैघ्र्यम् अनुगच्छन्ति योषितः ॥३-१३-६॥


###Slōka 7###


    इयम् तु भवतो भार्या दोषैर् एतैर् विवर्जिताः ।
    श्लाघ्या च व्यपदेश्या च यथा देवी हि अरुन्धती ॥३-१३-७॥


###Slōka 8###


    अलंकृतो अयम् देशः च यत्र सौमित्रिणा सह ।
    वैदेह्या च अनया राम वत्स्यसि त्वम् अरिंदम ॥३-१३-८॥


###Slōka 9###


    एवम् उक्तः तु मुनिना राघवः संयत अंजलिः ।
    उवाच प्रश्रितम् वाक्यम् ऋषिम् दीप्तम् इव अनलम् ॥३-१३-९॥


###Slōka 10###


    धन्योस्मि अनुगृहीतोस्मि यस्य मे मुनि पुंगवः ।
    गुणैः सभ्रातृ भार्यस्य गुरुः नः परितुष्यति ॥३-१३-१०॥


###Slōka 11###


    किन्तु व्यादिश मे देशम् स उदकम् बहु काननम् ।
    यत्र आश्रम पदम् कृत्वा वसेयम् निरतः सुखम् ॥३-१३-११॥


###Slōka 12###


    ततो अब्रवीत् मुनि श्रेष्ठः श्रुत्वा रामस्य भाषितम् ।
    ध्यात्वा मुहूर्तम् धर्मात्मा धीरो धीरतरम् वचः ॥३-१३-१२॥


###Slōka 13###


    इतो द्वि योजने तात बहु मूल फल उदकः ।
    देशो बहु मृगः श्रीमान् पंचवटि अभिविश्रुतः ॥३-१३-१३॥


###Slōka 14###


    तत्र गत्वा आश्रम पदम् कृत्वा सौमित्रिणा सह ।
    रमस्व त्वम् पितुर् वाक्यम् यथा उक्तम् अनुपालयन् ॥३-१३-१४॥


###Slōka 15###


    विदितो हि एष वृत्तांतो मम सर्वः तव अनघ ।
    तपसः च प्रभावेण स्नेहाद् दशरथस्य च ॥३-१३-१५॥


###Slōka 16###


    हृदयस्थः च ते छन्दो विज्ञातः तपसा मया ।
    इह वासम् प्रतिज्ञाय मया सह तपो वने ॥३-१३-१६॥


###Slōka 17###


    अतः च त्वाम् अहम् ब्रूमि गच्छ पंचवटीम् इति ।
    स हि रम्यो वनोद्देशो मैथिली तत्र रंस्यते ॥३-१३-१७॥


###Slōka 18###


    स देशः श्लाघनीयः च न अतिदूरे च राघव ।
    गोदावर्याः समीपे च मैथिली तत्र रंस्यते ॥३-१३-१८॥


###Slōka 19###


    प्राज्य मूल फलैः चैव नाना द्विज गणैर् युतः ।
    विविक्तः च महाबाहो पुण्यो रम्यः तथैव च ॥३-१३-१९॥


###Slōka 20###


    भवान् अपि सदाचारः च शक्तः च परिरक्षणे ।
    अपि च अत्र वसन् राम तापसान् पालयिष्यसि ॥३-१३-२०॥


###Slōka 21###


    एतत् आलक्ष्यते वीर मधूकानाम् महत् वनम् ।
    उत्तरेण अस्य गंतव्यम् न्यग्रोधम् अपि गच्छता ॥३-१३-२१॥


###Slōka 22###


    ततः स्थलम् उपारुह्य पर्वतस्य अविदूरतः ।
    ख्यातः पंचवटी इति एव नित्य पुष्पित काननः ॥३-१३-२२॥


###Slōka 23###


    अगस्त्येन एवम् उक्तः तु रामः सौमित्रिणा सह ।
    सत्कृत्य आमंत्रयामास तम् ऋषिम् सत्य वादिनम् ॥३-१३-२३॥


###Slōka 24###


    तौ तु तेन अभ्यनुज्ञातौ कृत पाद अभिवन्दनौ ।
    तम् आश्रमम् पंचवटीम् जग्मतुः सह सीतया ॥३-१३-२४॥


###Slōka 25###


    गृहीत चापौ तु नराधिप आत्मजौ<br>विषक्त तूणी समरेषु अकातरौ ।
    यथा उपदिष्टेन पथा महर्षिणा ।प्रजग्मतुः पंचवटीम् समाहितौ ॥३-१३-२५॥


