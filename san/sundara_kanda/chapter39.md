सुन्दरकाण्डम्
===============================


## Chapter 39  / सर्गः ३९##


###Slōka 1 / श्लोक १###


    मणिं दत्त्वा ततः सीता हनुमन्तमथाब्रवीति ।
    अभिज्ञानमभिज्ञातमेतद्रामस्य तत्त्वतः ।। ५.३९.१।।।।


###Slōka 2 / श्लोक २###


    मणिं तु दृष्ट्वा रामो वै त्रयाणां संस्मरिष्यति ।
    वीरो जनन्या मम च राज्ञो दशरथस्य च ।। ५.३९.२।।।।


###Slōka 3 / श्लोक ३###


    स भूयस्त्वं समुत्साहे चोदितो हरिसत्तम ।
    अस्मिन् कार्यसमारम्भे प्रचिन्तय यदुत्तरम् ।। ५.३९.३।।।।


###Slōka 4 / श्लोक ४###


    त्वमस्मिन् कार्यनिर्योगे प्रमाणं हरिसत्तम ।
    हनुमन् यत्नमास्थाय दुःखक्षयकरो भव ।तस्य चिन्तयतो यत्नो दुःखक्षयकरो भवेत् ।। ५.३९.४।।।।


###Slōka 5 / श्लोक ५###


    स तथेति प्रतिज्ञाय मारुतिर्भीमविक्रमः ।
    शिरसा ऽ ऽवन्द्य वैदेहीं गमनायोपचक्रमे ।। ५.३९.५।।।।


###Slōka 6 / श्लोक ६###


    ज्ञत्वा संप्रस्थितं देवी वानरं मारुतात्मजम् ।
    बाष्पगद्गदया वाचा मैथिली वाक्यमब्रवीत् ।। ५.३९.६।।।।


###Slōka 7 / श्लोक ७###


    कुशलं हनुमन् ब्रूयाः सहितौ रामलक्ष्मणौ ।
    । ५.३९.७।।।।


###Slōka 8 / श्लोक ८###


    सुग्रीवं च सहामात्यं वृद्धान् सर्वांश्च वाररान् ।
    ब्रूयास्त्वं वानरश्रेष्ठ कुशलं धर्मसंहितम् ।। ५.३९.८।।।।


###Slōka 9 / श्लोक ९###


    यथा स च महाबाहुर्मां तारयति राघवः ।
    अस्माद्दुःखाम्बुसंरोधात्त्वं समाधातुमर्हसि ।। ५.३९.९।।।।


###Slōka 10 / श्लोक १०###


    जीवन्तीं मां यथा रामः सम्भावयति कीर्तिमान् ।
    तत्तथा हनुमन् वाच्यं वाचा धर्ममवाप्नुहि ।। ५.३९.१०।।।।


###Slōka 11 / श्लोक ११###


    नित्यमुत्साहयुक्ताश्च वाचः श्रुत्वा त्वयेरिताः ।
    वर्धिष्यते दाशरथेः पौरुषं मदवाप्तये ।। ५.३९.११।।।।


###Slōka 12 / श्लोक १२###


    मत्सन्देशयुता वाचस्त्वत्तः श्रुत्वैव राघवः ।
    पराक्रमविधिं वीरो विधिवत् संविधास्यति ।। ५.३९.१२।।।।


###Slōka 13 / श्लोक १३###


    सीताया वचनं श्रुत्वा हनुमान् मारुतात्मजः ।
    शिरस्यञ्जलिमाधाय वाक्यमुत्तरब्रवीत् ।। ५.३९.१३।।।।


###Slōka 14 / श्लोक १४###


    क्षिप्रमेष्यति काकुत्स्थो हर्यृक्षप्रवरैर्वृतः ।
    यस्ते युधि विजित्यारीन् शोकं व्यपनयिष्यति ।। ५.३९.१४।।।।


###Slōka 15 / श्लोक १५###


    नहि पश्यामि मर्त्येषु नासुरेषु सुरेषु वा ।
    यस्तस्य क्षिपतो बाणान् स्थातुमुत्सहतो ऽग्रतः ।। ५.३९.१५।।।।


###Slōka 16 / श्लोक १६###


    अप्यर्कमपि पर्जन्यमपि वैवस्वतं यमम् ।
    सहि सोढुं रणे शक्तस्तव हेतोर्विशेषतः ।। ५.३९.१६।।।।


###Slōka 17 / श्लोक १७###


    स हि सागरपर्यन्तां महीं शासितुमीहते ।
    त्वन्निमित्तो हि रामस्य जयो जनकनन्दिनि ।। ५.३९.१७।।।।


###Slōka 18 / श्लोक १८###


    तस्य तद्वचनं श्रुत्वा सम्यक् सत्यं सुभाषितम् ।
    जानकी बहुमेने ऽथ वचनं चेदमब्रवीत् ।। ५.३९.१८।।।।


###Slōka 19 / श्लोक १९###


    ततस्तं प्रस्थितं सीता वीक्षमाणा पुनः पुनः ।
    भर्तृस्नेहान्वितं वाक्यं सौहार्दादनुमानयत् ।। ५.३९.१९।।।।


###Slōka 20 / श्लोक २०###


    यदि वा मन्यसे वीर वसैकाहमरिन्दम ।
    कस्मिंश्चित् संवृते देशे विश्रान्तः श्वो गमिष्यसि ।। ५.३९.२०।।।।


###Slōka 21 / श्लोक २१###


    मम चेदल्पभाग्यायाः सान्निध्यात्तव वानर ।
    अस्य शोकस्य महतो मुहूर्तं मोक्षणं भवेत् ।। ५.३९.२१।।।।


###Slōka 22 / श्लोक २२###


    गते हि हरिशार्दूल पुनरागमनाय तु ।
    प्राणानामपि सन्देहो मम स्यान्नात्र संशयः ।। ५.३९.२२।।।।


###Slōka 23 / श्लोक २३###


    तवादर्शनजः शोको भूयो मां परितापयेत् ।
    दुःखाद्दुःखपरामृष्टां दीपयन्निव वानर ।। ५.३९.२३।।।।


###Slōka 24 / श्लोक २४###


    अयं च वीर सन्देहस्तिष्ठतीव ममाग्रतः ।
    सुमहांस्त्वत्सहायेषु हर्यृक्षेषु हरीश्वर ।। ५.३९.२४।।।।


###Slōka 25 / श्लोक २५###


    कथं नु खलु दुष्पारं तरिष्यन्ति महोदधिम् ।
    तानि हर्यृक्षसैन्यानि तौ वा नरवरात्मजौ ।। ५.३९.२५।।।।


###Slōka 26 / श्लोक २६###


    त्रयाणामेव भूतानां सागरस्यास्य लङ्घने ।
    शक्तिः स्याद्वैनतेयस्य तव वा मारुतस्य वा ।। ५.३९.२६।।।।


###Slōka 27 / श्लोक २७###


    तदस्मिन् कार्यनिर्योगे वीरैवं दुरतिक्रमे ।
    किं पश्यसि समाधानं त्वं हि कार्यविदां वरः ।। ५.३९.२७।।।।


###Slōka 28 / श्लोक २८###


    काममस्य त्वमेवैकः कार्यस्य परिसाधने ।
    पर्याप्तः परवीरघ्न यशस्यस्ते फलोदयः ।। ५.३९.२८।।।।


###Slōka 29 / श्लोक २९###


    बलैः समग्रैर्यदि मां रावणं जित्यसंयुगे ।
    विजयी स्वपुरीं यायात् तत्तु मे स्याद्यशस्करम् ।। ५.३९.२९।।।।


###Slōka 30 / श्लोक ३०###


    शरैस्तु सङ्कुलां कृत्वा लङ्कां परबलार्दनः ।
    मां येद्यदि काकुत्स्थस्तत्तस्य सदृशं भवेत् ।। ५.३९.३०।।।।


###Slōka 31 / श्लोक ३१###


    तद्यथा तस्य विक्रान्तमनुरूपं महात्मनः ।
    भवेदाहवशूरस्य तथा त्वमुपपादय ।। ५.३९.३१।।।।


###Slōka 32 / श्लोक ३२###


    तदर्थोपहितं वाक्यं सहितं हेतुसंहितम् ।
    निशम्य हनुमान् शेषं वाक्यमुत्तरमब्रवीत् ।। ५.३९.३२।।।।


###Slōka 33 / श्लोक ३३###


    देवि हर्यृक्षसैन्यानामीश्वरः प्लवतां वरः ।
    सुग्रीवः सत्त्वसम्पन्नस्तवार्थे कृतनिश्चयः ।। ५.३९.३३।।।।


###Slōka 34 / श्लोक ३४###


    स वानरसहस्राणां कोटीभिरभिसंवृतः ।
    क्षिप्रमेष्यति वैदेहि राक्षसानां निबर्हणः ।। ५.३९.३४।।।।


###Slōka 35 / श्लोक ३५###


    तस्य विक्रमसम्पन्नास्सत्त्ववन्तो महाबलाः ।
    मनस्सङ्कल्पसंपाता निदेशे हरयः स्थिताः ।। ५.३९.३५।।।।


###Slōka 36 / श्लोक ३६###


    येषां नोपरि नाधस्तान्न तिर्यक् सज्जते गतिः ।
    न च कर्मसु सीदन्ति महत्स्वमिततेजसः ।। ५.३९.३६।।।।


###Slōka 37 / श्लोक ३७###


    असकृत् तैर्महोत्साहैः ससागरधराधरा ।
    प्रदक्षिणीकृता भूमिर्वायुमार्गानुसारिभिः ।। ५.३९.३७।।।।


###Slōka 38 / श्लोक ३८###


    मद्विशिष्टाश्च तुल्याश्च सन्ति तत्र वनौकसः ।
    मत्तः प्रत्यवरः कश्चिन्नास्ति सुग्रीवसन्निधौ ।। ५.३९.३८।।।।


###Slōka 39 / श्लोक ३९###


    अहं तावदिह प्राप्तः किं पुनस्ते महाबलाः ।
    नहि प्रकृष्टाः प्रेष्यन्ते प्रेष्यन्ते हीतरे जनाः ।। ५.३९.३९।।।।


###Slōka 40 / श्लोक ४०###


    तदलं परितापेन देवि शोको व्यपैतु ते ।
    एकोत्पातेन ते लङ्कामेष्यन्ति हरियूथपाः ।। ५.३९.४०।।।।


###Slōka 41 / श्लोक ४१###


    मम पृष्ठगतौ तौ च चन्द्रसूर्याविवोदितौ ।
    त्वत्सकाशं महासत्त्वौ नृसिंहावागमिष्यतः ।। ५.३९.४१।।।।


###Slōka 42 / श्लोक ४२###


    तौ हि वीरौ नरवरौ सहितौ रामलक्ष्मणौ ।
    आगम्य नगरीं लङ्कां सायकैर्विधमिष्यतः ।। ५.३९.४२।।।।


###Slōka 43 / श्लोक ४३###


    सगणं रावणं हत्वा राघवो रघुनन्दनः ।
    त्वामादाय वरारोहे स्वपुरं प्रतियास्यति ।। ५.३९.४३।।।।


###Slōka 44 / श्लोक ४४###


    तदाश्वसिहि भद्रं ते भव त्वं कालकाङ्क्षिणी ।
    नचिराद्द्रक्ष्यसे रामं प्रज्वलन्तिमिवानलम् ।। ५.३९.४४।।।।


###Slōka 45 / श्लोक ४५###


    निहते राक्षसेन्द्रे ऽस्मिन् सपुत्रामात्यबान्धवे ।
    त्वं समेष्यसि रामेण शशाङ्केनेव रोहिणी ।। ५.३९.४५।।।।


###Slōka 46 / श्लोक ४६###


    क्षिप्रं त्वं देवि शोकस्य पारं यास्यसि मैथिलि ।
    रावणं चैव रामेण निहतं द्रक्ष्यसे ऽचिरात् ।। ५.३९.४६।।।।


###Slōka 47 / श्लोक ४७###


    एवमाश्वास्य वैदेहीं हनुमान् मारुतात्मजः ।
    गमनाय मतिं कृत्वा वैदेहीं पुनरब्रवीत् ।। ५.३९.४७।।।।


###Slōka 48 / श्लोक ४८###


    तमरिघ्नं कृतात्मानं क्षिप्रं द्रक्ष्यसि राघवम् ।
    लक्ष्मणं च धनुष्पाणिं लङ्काद्वारमुपस्थितम्* ।। ५.३९.४८।।।।


###Slōka 49 / श्लोक ४९###


    नखदंष्ट्रायुधान् वीरान् सिंहशार्दूलविक्रमान् ।
    वानरान् वारणेन्द्राभान् क्षिप्र द्रक्ष्यसि सङ्गतान् ।। ५.३९.४९।।।।


###Slōka 50 / श्लोक ५०###


    शैलाम्बुदनिकाशानां लङ्कामलयसानुषु ।
    नर्दतां कपिमुख्यानामार्ये यूथान्यनेकशः ।। ५.३९.५०।।।।


###Slōka 51 / श्लोक ५१###


    स तु मर्मणि घोरेण ताडितो मन्मथेषुणा ।
    न शर्म लभते रामः सिंहार्दित इव द्विपः ।। ५.३९.५१।।।।


###Slōka 52 / श्लोक ५२###


    मा रुदो देवि शोकेन मा भूत् ते मनसो ऽप्रियम् ।
    शचीव पत्या शक्रेण भर्त्रा नाथवती ह्यसि ।। ५.३९.५२।।।।


###Slōka 53 / श्लोक ५३###


    रामाद् विशिष्टः को ऽन्यो ऽस्ति कश्चित् सौमित्रिणा समः ।
    अग्निमारुतकल्पौ तौ भ्रातरौ तव संश्रयौ ।। ५.३९.५३।।।।


###Slōka 54 / श्लोक ५४###


    नास्मिंश्चिरं वत्स्यसि देवि देशे रक्षोगणैरध्युषिते ऽतिरौद्रे ।
    न ते चिरादागमनं प्रियस्य क्षमस्व मत्सङ्गमकालमात्रम् ।। ५.३९.५४।।


