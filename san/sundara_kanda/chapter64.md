सुन्दरकाण्डम्
===============================


## Chapter 64  / सर्गः ६४##


###Slōka 1 / श्लोक १###


    सुग्रीवेणैवमुक्तस्तु हृष्टो दधिमुखः कपिः ।
    राघवं लक्ष्मणं चैव सुग्रीवं चाभ्यवादयत् ।। ५.६४.१ ।।।।


###Slōka 2 / श्लोक २###


    स प्रणम्य च सुग्रीवं राघवौ च महाबलौ ।
    वानरैः सहितैः शूरैर्दिवमेवोत्पपात ह ।। ५.६४.२ ।।।।


###Slōka 3 / श्लोक ३###


    स यथैवागतः पूर्वं तथैव त्वरितं गतः ।
    निपत्य गगनाद्भूमौ तद्वनं प्रविवेश ह ।। ५.६४.३ ।।।।


###Slōka 4 / श्लोक ४###


    स प्रविष्टो मधुवनं ददर्श हरियूथपान् ।
    विमदानुत्थितान् सर्वान् मेहमानान् मधूदकम् ।। ५.६४.४ ।।।।


###Slōka 5 / श्लोक ५###


    स तानुपागमद्वीरो बद्ध्वा करपुटाञ्जलिम् ।
    उवाच वचनं श्लक्ष्णमिदं हृष्टवदङ्गदम् ।। ५.६४.५ ।।।।


###Slōka 6 / श्लोक ६###


    सौम्य रोषो न कर्तव्यो यदेभिरभिवारितः ।
    अज्ञानाद्रक्षिभिः क्रोधाद्भवन्तः प्रतिषेधिताः ।। ५.६४.६ ।।।।


###Slōka 7 / श्लोक ७###


    युवराजस्त्वमीशश्च वनस्यास्य महाबल ।
    मौर्ख्यात् पूर्वं कृतो दोषस्तं भवान् क्षन्तुमर्हति ।। ५.६४.७ ।।।।


###Slōka 8 / श्लोक ८###


    आख्यातं हि मया गत्वा पितृव्यस्य तवानघ ।
    इहोपयातं सर्वेषामेतेषां वनचारिणाम् ।। ५.६४.८ ।।।।


###Slōka 9 / श्लोक ९###


    स त्वदागमनं श्रुत्वा सहैभिर्हरियूथपैः ।
    प्रहृष्टो न तु रुष्टो ऽसौ वनं श्रुत्वा प्रधर्षितम् ।। ५.६४.९ ।।।।


###Slōka 10 / श्लोक १०###


    प्रहृष्टो मां पितृव्यस्ते सुग्रीवो वानरेश्वरः ।
    शीघ्रं प्रेषय सर्वांस्तानिति होवाच पार्थिवः ।। ५.६४.१० ।।।।


###Slōka 11 / श्लोक ११###


    श्रुत्वा दधिमुखस्येदं वचनं श्लक्ष्णमङ्गदः ।
    अब्रवीत्तान् हरिश्रेष्ठो वाक्यं वाक्यविशारदः ।। ५.६४.११ ।।।।


###Slōka 12 / श्लोक १२###


    शङ्के श्रुतो ऽयं वृत्तान्तो रामेण हरियूथपाः ।
    तत्क्षमं नेह नः स्थातुं कृते कार्ये परन्तपाः ।। ५.६४.१२ ।।।।


###Slōka 13 / श्लोक १३###


    पीत्वा मधु यथाकामं विश्रान्ता वनचारिणः ।
    किं शेषं गमनं तत्र सुग्रीवो यत्र मे गुरुः ।। ५.६४.१३ ।।।।


###Slōka 14 / श्लोक १४###


    सर्वे यथा मां वक्ष्यन्ति समेत्य हरियूथपाः ।
    तथा ऽस्मि कर्ता कर्तव्ये भवद्भिः परवानहम् ।। ५.६४.१४ ।।।।


###Slōka 15 / श्लोक १५###


    नाज्ञापयितुमीशो ऽहं युवराजो ऽस्मि यद्यपि ।
    अयुक्तं कृतकर्माणो यूयं धर्षयितुं मया ।। ५.६४.१५ ।।।।


###Slōka 16 / श्लोक १६###


    ब्रुवतश्चाङ्गदश्यैवं श्रुत्वा वचनमव्ययम् ।
    प्रहृष्टमनसो वाक्यमिदमूचुर्वनौकसः ।। ५.६४.१६ ।।।।


###Slōka 17 / श्लोक १७###


    एवं वक्ष्यति को राजन् प्रभुः सन् वानरर्षभ ।
    ऐश्वर्यमदमत्तो हि सर्वो ऽहमिति मन्यते ।। ५.६४.१७ ।।।।


###Slōka 18 / श्लोक १८###


    तव चेदं सुसदृशं वाक्यं नान्यस्य कस्यचित् ।
    सन्नतिर्हि तवाख्याति भविष्यच्छुभयोग्यताम् ।। ५.६४.१८ ।।।।


###Slōka 19 / श्लोक १९###


    सर्वे वयमपि प्राप्तास्तत्र गन्तुं कृतक्षणाः ।
    स यत्र हरिवीराणां सुग्रीवः पतिरव्ययः ।। ५.६४.१९ ।।।।


###Slōka 20 / श्लोक २०###


    त्वया ह्यनुक्तैर्हरिभिर्नैव शक्यं पदात्पदम् ।
    क्वचिद्गन्तुं हरिश्रेष्ठ ब्रूमः सत्यमिदं तु ते ।। ५.६४.२० ।।।।


###Slōka 21 / श्लोक २१###


    एवं तु वदतां तेषामङ्गदः प्रत्यभाषत ।
    बाढं गच्छाम इत्युक्त्वा खमुत्पेतुर्महाबलाः ।। ५.६४.२१ ।।।।


###Slōka 22 / श्लोक २२###


    उत्पतन्तमनूत्पेतुः सर्वे ते हरियूथपाः ।
    कृत्वा ऽ ऽकाशं निराकाशं यन्त्रोत्क्षिप्ता इवाचलाः ।। ५.६४.२२ ।।।।


###Slōka 23 / श्लोक २३###


    ते ऽम्बरं सहसोत्पत्य वेगवन्तः प्लवङ्गमाः ।
    विनदन्तो महानादं घना वातेरिता यथा ।। ५.६४.२३ ।।।।


###Slōka 24 / श्लोक २४###


    अङ्गदे समनुप्राप्ते सुग्रीवो वानराधिपः ।
    उवाच शोकोपहतं रामं कमललोचनम् ।। ५.६४.२४ ।।।।


###Slōka 25 / श्लोक २५###


    समाश्वसिहि भद्र ते दृष्टा देवी न संशयः ।
    नागन्तुमिह शक्यं तैरतीते समये हि नः ।। ५.६४.२५ ।।।।


###Slōka 26 / श्लोक २६###


    न मत्सकाशमागच्छेत् कृत्ये हि विनिपातिते ।
    युवराजो महाबाहुः प्लवतां प्रवरो ऽङ्गदः ।। ५.६४.२६ ।।।।


###Slōka 27 / श्लोक २७###


    यद्यप्यकृतकृत्यानामीदृशः स्यादुपक्रमः ।
    भवेत् स दीनवदनो भ्रान्तविप्लुतमानसः ।। ५.६४.२७ ।।।।


###Slōka 28 / श्लोक २८###


    पितृपैतामहं चैतत् पूर्वकैरभिरक्षितम् ।
    न मे मधुवनं हन्यादहृष्टः प्लवगेश्वरः ।। ५.६४.२८ ।।।।


###Slōka 29 / श्लोक २९###


    कौसल्या सुप्रजा राम समाश्वसिहि सुव्रत ।
    दृष्टा देवी न सन्देहो न चान्येन हनूमता ।। ५.६४.२९ ।।।।


###Slōka 30 / श्लोक ३०###


    न ह्यन्यः कर्मणो हेतुः साधने ऽस्य हनूमतः ।
    हनूमति हि सिद्धिश्च मतिश्च मतिसत्तम ।व्यवसायश्च वीर्यं च सूर्य तेज इव ध्रुवम् ।। ५.६४.३० ।।।।


###Slōka 31 / श्लोक ३१###


    जाम्बवान् यत्र नेता स्यादङ्गदश्च बलेश्वरः ।
    हनुमांश्चाप्यधिष्ठाता न तस्य गतिरन्यथा ।। ५.६४.३१ ।।।।


###Slōka 32 / श्लोक ३२###


    मा भूश्चिन्तासमायुक्तः सम्प्रत्यमितविक्रम ।
    । ५.६४.३२ ।।।।


###Slōka 33 / श्लोक ३३###


    ततः किलकिलाशब्दं शुश्रावासन्नमम्बरे ।
    हनुमत्कर्मदृप्तानां नर्दतां काननौकसाम् ।किष्किन्धामुपयातानां सिद्धिं कथयतामिव ।। ५.६४.३३ ।।।।


###Slōka 34 / श्लोक ३४###


    ततः श्रुत्वा निनादं तं कपीनां कपिसत्तमः ।
    आयताञ्चितलाङ्गूलः सो ऽभवद्धृष्टमानसः ।। ५.६४.३४ ।।।।


###Slōka 35 / श्लोक ३५###


    आजग्मुस्ते ऽपि हरयो रामदर्शनकांक्षिणः ।
    अङ्गदं पुरतः कृत्वा हनूमन्तं च वानरम् ।। ५.६४.३५ ।।।।


###Slōka 36 / श्लोक ३६###


    ते ऽङ्गदप्रमुखा वीराः प्रहृष्टाश्च मुदा ऽन्विताः ।
    निपेतुर्हरिराजस्य समीपे राघवस्य च ।। ५.६४.३६ ।।।।


###Slōka 37 / श्लोक ३७###


    हनुमांश्च महाबाहुः प्रणम्य शिरसा ततः ।
    नियतामक्षतां देवीं राघवाय न्यवेदयत् ।। ५.६४.३७ ।।।।


###Slōka 38 / श्लोक ३८###


    निश्चितार्थस्ततस्तस्मिन् सुग्रीवः पवनात्मजे ।
    लक्ष्मणः प्रीतिमान् प्रीतं बहुमानादवैक्षत ।। ५.६४.३८ ।।।।


###Slōka 39 / श्लोक ३९###


    प्रीत्या च रममाणो ऽथ राघवः परवीरहा ।
    बहुमानेन महता हनुमन्तमवैक्षत ।। ५.६४.३९ ।।


