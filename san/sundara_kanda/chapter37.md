सुन्दरकाण्डम्
===============================


## Chapter 37  / सर्गः ३७##


###Slōka 1###


    सीता तद्वचनं श्रुत्वा पूर्णचन्द्रनिभानना ।
    हनूमन्तमुवाचेदं धर्मार्थसहितं वचः ।। ५.३७.१।।।।


###Slōka 2###


    अमृतं विषसंसृष्टं त्वया वानरभाषितम् ।
    यच्च नान्यमना रामो यच्च शोकपरायणः ।। ५.३७.२।।।।


###Slōka 3###


    ऐश्वर्ये वा सुविस्तीर्णे व्यसने वा सुदारुणे ।
    रज्ज्वेव पुरुषं बद्ध्वा कृतान्तः परिकर्षति ।। ५.३७.३।।।।


###Slōka 4###


    विधिर्नूनमसंहार्थः प्राणिनां प्लवगोत्तम ।
    सौमित्रिं मां च रामं च व्यसनैः पश्य मोहितान् ।। ५.३७.४।।।।


###Slōka 5###


    शोकस्यास्य कदा पारं राघवो ऽधिगमिष्यति ।
    प्लवमानः परिश्रान्तो हतनौः सागरे यथा ।। ५.३७.५।।।।


###Slōka 6###


    राक्षसानां वधं कृत्वा सूदयित्वा च रावणम् ।
    लङ्कामुन्मूलितां कृत्वा कदा द्रक्ष्यति मां पतिः ।। ५.३७.६।।।।


###Slōka 7###


    स वाच्यः सन्त्वरस्वेति यावदेव न पूर्यते ।
    अयं संवत्सरः कालस्तावद्धि मम जीवितम् ।। ५.३७.७।।।।


###Slōka 8###


    वर्तते दशमो मासो द्वौ तु शेषौ प्लवङ्गम ।
    रावणेन नृशंसेन समयो यः कृतो मम ।। ५.३७.८।।।।


###Slōka 9###


    विभीषणेन च भ्रात्रा मम निर्यातनं प्रति ।
    अनुनीतः प्रयत्नेन न च तत् कुरुते मतिम् ।। ५.३७.९।।।।


###Slōka 10###


    मम प्रतिप्रदानं हि रावणस्य न रोचते ।
    रावणं मार्गते सङ्ख्ये मृत्युः कालवशं गतम् ।। ५.३७.१०।।।।


###Slōka 11###


    ज्येष्टा कन्या ऽनला नाम विभीषणसुता कपे ।
    तया ममेदमाख्यातं मात्रा प्रहितया स्वयम् ।। ५.३७.११।।।।


###Slōka 12###


    असंशयं हरिश्रेष्ठ क्षिप्रं मां प्राप्स्यते पतिः ।
    अन्तरात्मा हि मे शुद्धस्तस्मिंश्च बहवो गुणाः ।। ५.३७.१२।।।।


###Slōka 13###


    उत्साहः पौरुषं सत्त्वमानृशंस्यं कृतज्ञता ।
    विक्रमश्च प्रभावश्च सन्ति वानर राघवे ।। ५.३७.१३।।।।


###Slōka 14###


    चतुर्दश सहस्राणि राक्षसानां जघान यः ।
    जनस्थाने विना भ्रात्रा शत्रुः कस्तस्य नोद्विजेत् ।। ५.३७.१४।।।।


###Slōka 15###


    न स शक्यस्तुलयितुं व्यसनैः पुरुषर्षभः ।
    अहं तस्य प्रभावज्ञाशक्रस्येव पुलोमजा ।। ५.३७.१५।।।।


###Slōka 16###


    शरजालांशुमाञ्छूरः कपे रामदिवाकरः ।
    शत्रुरक्षोमयं तोयमुपशोषं नयिष्यति ।। ५.३७.१६।।।।


###Slōka 17###


    इति संजल्पमानां तां रामार्थे शोककर्शिताम् ।
    अश्रुसम्पूर्णनयनामुवाच वचनं कपिः ।। ५.३७.१७।।।।


###Slōka 18###


    कृत्वैव तु वयो मह्यं क्षिप्रमेष्यति राघवः ।
    चमूं प्रकर्षन् महतीं हर्यृक्षगणसङ्कुलाम् ।। ५.३७.१८।।।।


###Slōka 19###


    अथवा मोचयिष्यामि त्वामद्यैव वरानने ।
    अस्माद्दुःखादुपारोह मम पृष्ठमनिन्दिते ।। ५.३७.१९।।।।


###Slōka 20###


    त्वां तु पृष्ठगतां कृत्वा सन्तरिष्यामि सागरम् ।
    शक्तिरस्ति हि मे वोढुं लङ्कामपि सरावणाम् ।। ५.३७.२०।।।।


###Slōka 21###


    द्रक्ष्यस्यद्यैव वैदेहि राघवं सह लक्ष्मणम् ।
    व्यवसायसमायुक्तं विष्णुं दैत्यवदे यथा ।। ५.३७.२२।।।।


###Slōka 22###


    त्वद्दर्शनकृतोत्साहमाश्रमस्थं महाबलम् ।
    पुरन्दरमिवासीनं नाकराजस्य मूर्धनि ।। ५.३७.२३।।।।


###Slōka 23###


    पृष्ठमारोह मे देवि मा विकाङ्क्षस्व शोभने ।
    योगमन्विच्छ रामेण शशाङ्केनेव रोहिणी ।। ५.३७.२४।।।।


###Slōka 24###


    कथयन्तीव चन्द्रेण सूर्येण च महार्चिषा ।
    मत्पृष्टमधिरुह्य त्वं तराकाशमहार्णवौ ।। ५.३७.२५।।।।


###Slōka 25###


    न हि मे संप्रयातस्य त्वामितो नयतो ऽङ्गने ।
    अनुगन्तुं गतिं शक्ताः सर्वे लङ्कानिवासिनः ।। ५.३७.२६।।।।


###Slōka 26###


    यथैवाहमिह प्राप्तस्तथैवाहमसंशयः ।
    यास्यामि पश्य वैदेहि त्वामुद्यम्य विहायसम् ।। ५.३७.२७।।।।


###Slōka 27###


    मैथिली तु हरिश्रेष्ठात् श्रुत्वा वचनमद्भुतम् ।
    हर्षविस्मितसर्वाङ्गी हनुमन्तमथाब्रवीत् ।। ५.३७.२८।।।।


###Slōka 28###


    हनुमन् दूरमध्वानं कथं मां वोढुमिच्छसि ।
    तदेव खलु ते मन्ये कपित्वं हरियूथप ।। ५.३७.२९।।।।


###Slōka 29###


    कथं वा ऽल्पशरीरस्त्वं मामितो नेतुमिच्छसि ।
    सकाशं मानवेन्द्रस्य भर्तुर्मे प्लवगर्षभ ।। ५.३७.३०।।।।


###Slōka 30###


    सीताया वचनं श्रुत्वा हनुमान् मारुतात्मजः ।
    चिन्तयामास लक्ष्मीवान् नवं परिभवं कृतम् ।। ५.३७.३१।।।।


###Slōka 31###


    न मे जानाति सत्त्वं वा प्रभावं वा ऽसितेक्षणा ।
    तस्मात् पश्यतु वैदही यद्रूपं मम कामतः ।। ५.३७.३२।।।।


###Slōka 32###


    इति सञ्चिन्त्य हनुमांस्तदा प्लवगसत्तमः ।
    दर्शयामास वैदेह्याः स्वरूपमरिमर्दनः ।। ५.३७.३३।।।।


###Slōka 33###


    स तस्मात् पादपाद्धीमानाप्लुत्य प्लवगर्षभः ।
    ततो वर्धितुमारेभे सीताप्रत्ययकारणात् ।। ५.३७.३४।।।।


###Slōka 34###


    मेरुमन्दरसङ्काशो बभौ दीप्तानलप्रभः ।
    अग्रतो व्यवतस्थे च सीताया वानरोत्तमः ।। ५.३७.३५।।।।


###Slōka 35###


    हरिः पर्वतसङ्काशस्ताम्रवक्त्रो महाबलः ।
    वज्रदंष्ट्रनखो भीमो वैदेहीमिदमब्रवीत् ।। ५.३७.३६।।।।


###Slōka 36###


    सपर्वतवनोद्देशां साट्टप्रकारतोरणाम् ।
    लङ्कामिमां सनाथां व नयितुं शक्तिरस्ति मे ।। ५.३७.३७।।।।


###Slōka 37###


    तदवस्थाप्यतां बुद्धिरलं देवि विकाङ्क्षया ।
    विशोकं कुरु वैदेहि राघवं सहलक्ष्मणम् ।। ५.३७.३८।।।।


###Slōka 38###


    तं दृष्ट्वा भीमसङ्काशमुवाच जनकात्मजा ।
    पद्मपत्रविशालाक्षी मारुतस्यौरसं सुतम् ।। ५.३७.३९।।।।


###Slōka 39###


    तव सत्त्वं बलं चैव विजानामि महाकपे ।
    वायोरिव गतिं चापि तेजश्चाग्नेरिवाद्भुतम् ।। ५.३७.४०।।।।


###Slōka 40###


    प्राकृतो ऽन्यः कथं चेमां भूमिमागन्तुमर्हति ।
    उदधेरप्रमेयस्य पारं वानरपुङ्गव ।। ५.३७.४१।।।।


###Slōka 41###


    जानामि गमने शक्तिं नयने चापि ते मम ।
    अवश्यं संप्रधार्याशु कार्यसिद्धिर्महात्मनः ।। ५.३७.४२।।।।


###Slōka 42###


    अयुक्तं तु कपिश्रेष्ठ मम गन्तुं त्वया ऽनघ ।
    वायुवेगसवेगस्य वेगो मां मोहयेत्तव ।। ५.३७.४३।।।।


###Slōka 43###


    अहमाकाशमापन्ना ह्युपर्युपरि सागरम् ।
    प्रपतेयं हि ते पृष्ठाद्भयाद् वेगेन गच्छतः ।। ५.३७.४४।।।।


###Slōka 44###


    पतिता सागरे चाहं तिमिनक्रझषाकुले ।
    भवेयमाशु विवशा यादसामन्नमुत्तमम् ।। ५.३७.४५।।।।


###Slōka 45###


    न च शक्ष्ये त्वया सार्धं गन्तुं शत्रुविनाशन ।
    कलत्रवति सन्देहस्त्वय्यपि स्यादसंशयः ।। ५.३७.४६।।।।


###Slōka 46###


    ह्रियमाणं तु मां दृष्ट्वा राक्षसा भीमविक्रमाः ।
    अनुगच्छेयुरादिष्टा रावणेन दुरात्मना ।। ५.३७.४७।।।।


###Slōka 47###


    तैस्त्वं परिवृतः शूरैः शूलमुद्गरपाणिभिः ।
    भवेस्त्वं संशयं प्राप्तो मया वीर कलत्रवान् ।। ५.३७.४८।।।।


###Slōka 48###


    सायुधा बहवो व्योम्नि राक्षसास्त्वं निरायुधः ।
    कथं शक्ष्यसि संयातुं मां चैव परिरक्षितुम् ।। ५.३७.४९।।।।


###Slōka 49###


    युद्ध्यमानस्य रक्षोभिस्तव तैः क्रूरकर्मभिः ।
    प्रपतेयं हि ते पृष्ठाद् भयार्ता कपिसत्तम ।। ५.३७.५०।।।।


###Slōka 50###


    अथ रक्षांसि भीमानि महान्ति बलवन्ति च ।
    कथंचित् साम्पराये त्वां जयेयुः कपिसत्तम ।। ५.३७.५१।।।।


###Slōka 51###


    अथवा युद्ध्यमानस्य पतेयं विमुखस्य ते ।
    पतितां च गृहीत्वा मां नयेयुः पापराक्षसाः ।। ५.३७.५२।।।।


###Slōka 52###


    मां वा हरेयुस्त्वद्धस्ताद् विशसेयुरथापि वा ।
    अव्यवस्थौ हि दृश्येते युद्धे जयपराजयौ ।। ५.३७.५३।।।।


###Slōka 53###


    अहं वापि विपद्येयं रक्षोभिरभितर्जिता ।
    त्वत्प्रयत्नो हरिश्रोष्ठ भवेन्निष्फल एव तु ।। ५.३७.५४।।।।


###Slōka 54###


    कामं त्वमसि पर्याप्तौ निहन्तुं सर्वराक्षसान् ।
    राघवस्य यशो हीयेत्त्वया शस्तैस्तु राक्षसैः ।। ५.३७.५५।।।।


###Slōka 55###


    अथवा ऽ ऽदाय रक्षांसि न्यसेयुः संवृते हि माम् ।
    यत्र ते नाभिजानीयुर्हरयो नापि राघवौ ।आरम्भस्तु मदर्थो ऽयं ततस्तव निरर्थकः ।। ५.३७.५६।।।।


###Slōka 56###


    त्वया हि सह रामस्य महानागमने गुणः ।
    ।। ५.३७.५७।।।।


###Slōka 57###


    मयि जीवितमायत्तं राघवस्य महात्मनः ।
    भ्रातऽणां च महाबाहो तव राजकुलस्य च ।। ५.३७.५८।।।।।


###Slōka 58###


    तौ निराशौ मदर्थं तु शोकसन्तापकर्शितौ ।
    सह सर्वर्क्षहरिभिस्त्यक्ष्यतः प्राणसंग्रहम् ।। ५.३७.५९।।।।


###Slōka 59###


    भर्तृमक्तिं पुरस्कृत्य रामादन्यस्य वानर ।
    न स्पृशामि शरीरं तु पुंसो वाररपुङ्गवः ।। ५.३७.६०।।।।


###Slōka 60###


    यदहं गात्रसंस्पर्शं रावणस्य बलाद्गता ।
    अनीशा किं करिष्यामि विनाथा विवशा सती ।। ५.३७.६१।।।।


###Slōka 61###


    यदि रामो दशग्रीवमिह हत्वा सबान्धवम् ।
    मामितो गृह्य गच्छेत तत्तस्य सदृशं भवेत् ।। ५.३७.६२।।।।


###Slōka 62###


    श्रुता हि दृष्टाश्च मया पराक्रमा महात्मनस्तस्य रणावमर्दिनः ।
    न देवगन्धर्वभुजङ्गराक्षसा भवन्ति रामेण समा हि संयुगे ।। ५.३७.६३।।।।


###Slōka 63###


    समीक्ष्य तं संयति चित्रकार्मुकं महाबलं वासवतुल्यविक्रमम् ।
    सलक्ष्मणं को विषहेत राघवं हुताशनं दीप्तमिवानिलेरितम् ।। ५.३७.६४।।।।


###Slōka 64###


    सलक्ष्मणं राघवमाजिमर्दनं दिशागजं मत्तमिव व्यवस्थितम् ।
    सहेत को वानरमुख्य संयुगे युगान्तसूर्यप्रतिमं शरार्चिषम् ।। ५.३७.६५।।।।


###Slōka 65###


    स मे हरिश्रेष्ठ सलक्ष्मणं पतिं सयूथपं क्षिप्रमिहोपपादय ।
    चिराय रामं प्रति शोककर्शितां कुरुष्व मां वानरमुख्य हर्षिताम् ।। ५.३७.६६।।


