सुन्दरकाण्डम्
===============================


## Chapter 19  / सर्गः १९##


###Slōka 1###


    तस्य तद्वचनं श्रुत्वा सीता रौद्रस्य रक्षसः ।
    आर्ता दीनस्वरा दीनं प्रत्युवाच शनैर्वचः ।। ५.१९.१।।।।


###Slōka 2###


    दुःखार्ता रुदती सीता वेपमाना तपस्विनी ।
    चिन्तयन्ती वरारोहा पतिमेव पतिव्रता ।। ५.१९.२।।।।


###Slōka 3###


    तृणमन्तरतः कृत्वा प्रत्युवाच शुचिस्मिता ।
    निवर्तय मनो मत्तः स्वजने क्रियतां मनः ।। ५.१९.३।।।।


###Slōka 4###


    न मां प्रार्थयितुं युक्तस्त्वं सिद्धिमिव पापकृत् ।
    अकार्यं न मया कार्यमेकपत्न्या विगर्हितम् ।कुलं सम्प्राप्तया पुण्यं कुले महति जातया ।।५.१९.४।।।।


###Slōka 5###


    एवमुक्त्वा तु वैदेही रावणं तं यशस्विनी ।
    राक्षसं पृष्ठतः कृत्वा भूयो वचनमब्रवीत् ।। ५.१९.५।।।।


###Slōka 6###


    नाहमौपयिकी भार्या परभार्या सती तव ।
    साधु धर्ममवेक्षस्व साधु साधुव्रतं चर ।। ५.१९.६।।।।


###Slōka 7###


    यथा तव तथान्येषां रक्ष्या दारा निशाचर ।
    आत्मानमुपमां कृत्वा स्वेषु दारेषु रम्यताम् ।। ५.१९.७।।।।


###Slōka 8###


    अतुष्टं स्वेषु दारेषु चपलं चलितेन्द्रियम् ।
    नयन्ति निकृतिप्रज्ञां परदाराः पराभवम् ।। ५.१९.८।।।।


###Slōka 9###


    इह सन्तो न वा सन्ति सतो वा नानुवर्तसे ।
    वचो मिथ्या प्रणीतात्मा पथ्यमुक्तं विचक्षणैः ।। ५.१९.९।।।।


###Slōka 10###


    अकृतात्मानमासाद्य राजानमनये रतम् ।
    समृद्धानि विनश्यन्ति राष्ट्राणि नगराणि च ।। ५.१९.१०।।।।


###Slōka 11###


    तथेयं त्वां समासाद्य लङ्का रत्नौघ सङ्कुला ।
    अपराधात्तवैकस्य नचिराद्विनशिष्यति ।। ५.१९.११।।।।


###Slōka 12###


    स्वकृतैर्हन्यमानस्य रावणादीर्घदर्शिनः ।
    अभिनन्दन्ति भूतानि विनाशे पापकर्मणः ।। ५.१९.१२।।।।


###Slōka 13###


    एवं त्वां पापकर्माणं वक्ष्यन्ति निकृता जनाः ।
    दिष्ट्यैतद्व्यसनं प्राप्तो रौद्र इत्येव हर्षिताः ।। ५.१९.१३।।।।


###Slōka 14###


    शक्या लोभयितुं नाहमैश्वर्येण धनेन वा ।
    अनन्या राघवेणाहं भास्करेण प्रभा यथा ।। ५.१९.१४।।।।


###Slōka 15###


    उपधाय भुजं तस्य लोकनाथस्य सत्कृतम् ।
    कथं नामोपधास्यामि भुजमन्यस्य कस्य चित् ।। ५.१९.१५।।।।


###Slōka 16###


    अहमौपयिकी भार्या तस्यैव वसुधापतेः ।
    व्रतस्नातस्य विप्रस्य विद्येव विदितात्मनः ।। ५.१९.१६।।।।


###Slōka 17###


    साधु रावण रामेण मां समानय दुःखिताम् ।
    वने वाशितया सार्धं करेण्वेव गजाधिपम् ।। ५.१९.१७।।।।


###Slōka 18###


    मित्रमौपयिकं कर्तुं रामः स्थानं परीप्सता ।
    वधं चानिच्छता घोरं त्वयासौ पुरुषर्षभः ।। ५.१९.१८।।।।


###Slōka 19###


    वर्जयेद्वज्रमुत्सृष्टं वर्जयेदन्तकश् चिरम् ।
    त्वद्विधं न तु सङ्क्रुद्धो लोकनाथः स राघवः ।। ५.१९.१९।।।।


###Slōka 20###


    रामस्य धनुषः शब्दं श्रोष्यसि त्वं महास्वनम् ।
    शतक्रतुविसृष्टस्य निर्घोषमशनेरिव ।। ५.१९.२०।।।।


###Slōka 21###


    इह शीघ्रं सुपर्वाणो ज्वलितास्या इवोरगाः ।
    इषवो निपतिष्यन्ति रामलक्ष्मणलक्षणाः ।। ५.१९.२१।।।।


###Slōka 22###


    रक्षांसि परिनिघ्नन्तः पुर्यामस्यां समन्ततः ।
    असम्पातं करिष्यन्ति पतन्तः कङ्कवाससः ।। ५.१९.२२।।।।


###Slōka 23###


    राक्षसेन्द्रमहासर्पान्स रामगरुडो महान् ।
    उद्धरिष्यति वेगेन वैनतेय इवोरगान् ।। ५.१९.२३।।।।


###Slōka 24###


    अपनेष्यति मां भर्ता त्वत्तः शीघ्रमरिन्दमः ।
    असुरेभ्यः श्रियं दीप्तां विष्णुस्त्रिभिरिव क्रमैः ।। ५.१९.२४।।।।


###Slōka 25###


    जनस्थाने हतस्थाने निहते रक्षसां बले ।
    अशक्तेन त्वया रक्षः कृतमेतदसाधु वै ।। ५.१९.२५।।।।


###Slōka 26###


    आश्रमं तु तयोः शून्यं प्रविश्य नरसिंहयोः ।
    गोचरं गतयोर्भ्रात्रोरपनीता त्वयाधम ।। ५.१९.२६।।।।


###Slōka 27###


    न हि गन्धमुपाघ्राय रामलक्ष्मणयोस्त्वया ।
    शक्यं सन्दर्शने स्थातुं शुना शार्दूलयोरिव ।। ५.१९.२७।।।।


###Slōka 28###


    तस्य ते विग्रहे ताभ्यां युगग्रहणमस्थिरम् ।
    वृत्रस्येवेन्द्रबाहुभ्यां बाहोरेकस्य निग्रहः ।। ५.१९.२८।।।।


###Slōka 29###


    क्षिप्रं तव स नाथो मे रामः सौमित्रिणा सह ।
    तोयमल्पमिवादित्यः प्राणानादास्यते शरैः ।। ५.१९.२९।।


