सुन्दरकाण्डम्
===============================


## Chapter 36  / सर्गः ३६##


###Slōka 1 / श्लोक १###


    भूय एव महातेजा हनुमान् मारुतात्मजः ।
    अब्रवीत् प्रश्रितं वाक्यं सीताप्रत्ययकारणात् ।। ५.३६.१।।।।


###Slōka 2 / श्लोक २###


    वानरो ऽहं महाभागे दूतो रामस्य धीमतः ।
    रामनामाङ्कितं चेदं पश्य देव्यङ्गुलीयकम् ।। ५.३६.२।।।।


###Slōka 3 / श्लोक ३###


    प्रत्ययार्थं तवानीतं तेन दत्तं महात्मना ।
    समाश्वसिहि भद्रं ते क्षीणदुःखफला ह्यसि ।। ५.३६.३।।।।


###Slōka 4 / श्लोक ४###


    गृहीत्वा प्रेक्षमाणा सा भर्तुः करविभूषणम् ।
    भर्तारमिव सम्प्राप्ता जानकी मुदिता ऽभवत् ।। ५.३६.४।।।।


###Slōka 5 / श्लोक ५###


    चारु तद्वदनं तस्यास्ताम्रशुक्लायतेक्षणम् ।
    अशोभत विशालाक्ष्या राहुमुक्त इवोडुराट् ।। ५.३६.५।।।।


###Slōka 6 / श्लोक ६###


    ततः सा ह्रीमती बाला भर्तृसन्देशहर्षिता ।
    परितुष्टा प्रियं कृत्वा प्रशशंस महाकपिम् ।। ५.३६.६।।।।


###Slōka 7 / श्लोक ७###


    विक्रान्तस्त्वं समर्थस्त्वं प्राज्ञस्त्वं वानरोत्तम ।
    येनेदं राक्षसपदं त्वयैकेन प्रधर्षितम् ।। ५.३६.७।।।।


###Slōka 8 / श्लोक ८###


    शतयोजनविस्तीर्णः सागरो मकरालयः ।
    विक्रमश्लाघनीयेन क्रमता गोष्पदीकृतः ।। ५.३६.८।।।।


###Slōka 9 / श्लोक ९###


    नहि त्वां प्राकृतं मन्ये वानरं वानरर्षभ ।
    यस्य ते नास्ति संत्रासो रावणान्नापि सम्भ्रमः ।। ५.३६.९।।।।


###Slōka 10 / श्लोक १०###


    अर्हसे च कपिश्रेष्ठ मया समभिभाषितुम् ।
    यद्यपि प्रेषितस्तेन रामेण विदितात्मना ।। ५.३६.१०।।।।


###Slōka 11 / श्लोक ११###


    प्रेषयिष्यति दुर्धषो रामो न ह्यपरीक्षितम् ।
    पराक्रममविज्ञाय मत्सकाशं विशेषतः ।। ५.३६.११।।।।


###Slōka 12 / श्लोक १२###


    दिष्ट्या च कुशली रामो धर्मात्मा सत्यसङ्गरः ।
    लक्ष्मणश्च महातेजाः सुमित्रानन्दवर्धनः ।। ५.३६.१२।।।।


###Slōka 13 / श्लोक १३###


    कुशली यदि काकुत्स्थः किन्नु सागरमेखलाम् ।
    महीं दहति कोपेन युगान्ताग्निरिवोत्थितः ।। ५.३६.१३।।।।


###Slōka 14 / श्लोक १४###


    अथवा शक्तिमन्तौ तौ सुराणामपि निग्रहे ।
    ममैव तु न दुःखानामस्ति मन्ये विपर्ययः ।। ५.३६.१४।।।।


###Slōka 15 / श्लोक १५###


    कच्चिन्न व्यथितो रामः कच्चिन्न परितप्यते ।
    उत्तराणि च कार्याणि कुरुते पुरुषोत्तमः ।। ५.३६.१५।।।।


###Slōka 16 / श्लोक १६###


    कच्चिन्न दीनः सम्भ्रान्तः कार्येषु च न मुह्यति ।
    कच्चित् पुर्षकार्याणि कुरुते नृपतेः सुतः ।। ५.३६.१६।।।।


###Slōka 17 / श्लोक १७###


    द्विविधं त्रिविधोपायमुपायमपि सेवते ।
    विजिगीषुः सुहृत् कच्चिन्मित्रेषु च परन्तपः ।। ५.३६.१७।।।।


###Slōka 18 / श्लोक १८###


    कच्चिन्मित्राणि लभते मित्रैश्चाप्यभिगम्यते ।
    कच्चित् कल्याणमित्रश्च मित्रैश्चापि पुरस्कृतः ।। ५.३६.१८।।।।


###Slōka 19 / श्लोक १९###


    कच्चिदाशास्ति देवानां प्रसादं पार्थिवात्मजः ।
    कच्चित् पुरुषकारं च दैवं च प्रतिपद्यते ।। ५.३६.१९।।।।


###Slōka 20 / श्लोक २०###


    कच्चिन्न विगतस्नेहः प्रसादान्मयि राघवः ।
    कच्चिन्मां व्यसनादस्मान्मोक्षयिष्यति वानर ।। ५.३६.२०।।।।


###Slōka 21 / श्लोक २१###


    सुखानामुचितो नित्यमसुखानामनूचितः ।
    दुःखमुत्तरमासाद्य कच्चिद्रामो न सीदति ।। ५.३६.२१।।।।


###Slōka 22 / श्लोक २२###


    कौसल्यायास्तथा कच्चित् सुमित्रायास्तथैव च ।
    अभीक्ष्णं श्रुयते कच्चित् कुशलं भरतस्य च ।। ५.३६.२२।।।।


###Slōka 23 / श्लोक २३###


    मन्निमित्तेन मानार्हः कच्चिच्छोकेन राघवः ।
    कच्चिन्नान्यमना रामः कच्चिन्मां तारयिष्यति ।। ५.३६.२३।।।।


###Slōka 24 / श्लोक २४###


    कच्चिदक्षौहिणीं भीमां भरतो भ्रातृवत्सलः ।
    ध्वजिनीं मन्त्रिभिर्गुप्तां प्रेषयिष्यति मत्कृते ।। ५.३६.२४।।।।


###Slōka 25 / श्लोक २५###


    वानराधिपतिः श्रीमान् सुग्रीवः कच्चिदेष्यति ।
    मत्कृते हरिभिर्वीरैर्वृतो दन्तनखायुधैः ।। ५.३६.२५।।।।


###Slōka 26 / श्लोक २६###


    कच्चिच्च लक्ष्मणः शूरः सुमित्रानन्दवर्धनः ।
    अस्त्रविच्छरजालेन राक्षसान् विधमिष्यति ।। ५.३६.२६।।।।


###Slōka 27 / श्लोक २७###


    रौद्रेण कच्चिदस्त्रेण ज्वलता निहतं रणे ।
    द्रक्ष्याम्यल्पेन कालेन रावणं ससुहृज्जनम् ।। ५.३६.२७।।।।


###Slōka 28 / श्लोक २८###


    कच्चिन्न तद्धेमसमानवर्णं तस्याननं पद्मसमानगन्धि ।
    मया विना शुष्यति शोकदीनं जलक्षये पद्ममिवातपेन ।। ५.३६.२८।।।।


###Slōka 29 / श्लोक २९###


    धर्मापदेशात्त्यजतश्च राज्यं मां चाप्यरण्यं नयतः पदातिम् ।
    नासीद्व्यथा यस्य न भीर्न शोकः कच्चिच्च धैर्यं हृदये करोति ।। ५.३६.२९।।।।


###Slōka 30 / श्लोक ३०###


    न चास्य माता न पिता च नान्यः स्नेहाद्विशिष्टो ऽस्ति मया समो वा ।
    तावत्त्वहं दूत जिजीविषेयं यावत् प्रवृत्तिं श्रृणुयां प्रियस्य ।। ५.३६.३०।।।।


###Slōka 31 / श्लोक ३१###


    इतीव देवी वचनं महार्थं तं वानरेन्द्रं मधुरार्थमुक्त्वा ।
    श्रोतुं पुनस्तस्य वचो ऽभिरामं रामार्थयुक्तं विरराम रामा ।। ५.३६.३१।।।।


###Slōka 32 / श्लोक ३२###


    सीताया वचनं श्रुत्वा मारुतिर्भीमविक्रमः ।
    शिरस्यञ्जलिमाधाय वाक्यमुत्तरमब्रवीत् ।। ५.३६.३२।।।।


###Slōka 33 / श्लोक ३३###


    न त्वामिहस्थां जानीते रामः कमललोचने ।
    तेन त्वां नानयत्याशु शचीमिव पुरन्दरः ।। ५.३६.३३।।।।


###Slōka 34 / श्लोक ३४###


    श्रुत्वैव तु वचो मह्यं क्षिप्रमेष्यति राघवः ।
    चमूं प्रकर्षन् महतीं हर्यृक्षगणसङ्कुलाम् ।। ५.३६.३४।।।।


###Slōka 35 / श्लोक ३५###


    विष्टम्भयित्वा बाणौधैरक्षोभ्यं वरुणालयम् ।
    करिष्यति पुरीं लङ्कां काकुत्स्थः शान्तराक्षसाम् ।। ५.३६.३५।।।।


###Slōka 36 / श्लोक ३६###


    तत्र यद्यन्तरा मृत्युर्यदि देवाः सहासुराः।
    स्थास्यन्ति पथि रामस्य स तानपि वधिष्यति ।। ५.३६.३६।।।।


###Slōka 37 / श्लोक ३७###


    तवादर्शनजेनार्ये शोकेन स परिप्लुतः ।
    न शर्म लभते रामः सिंहार्दित इव द्विपः ।। ५.३६.३७।।।।


###Slōka 38 / श्लोक ३८###


    मलयेन च विन्ध्येन मेरुणा मन्दरेण च ।
    दर्दुरेण च ते देवि शपे मूलफलेन च ।। ५.३६.३८।।।।


###Slōka 39 / श्लोक ३९###


    यथा सुनयनं वल्गु बिम्बोष्ठं चारुकुण्डलम् ।
    मुखं द्रक्ष्यसि रामस्य पूर्णचन्द्रमिवोदितम् ।। ५.३६.३९।।।।


###Slōka 40 / श्लोक ४०###


    क्षिप्रं द्रक्ष्यासि वैदेहि रामं प्रस्रवणे गिरौ ।
    शतक्रतुमिवासीनं नाकपृष्ठस्य मूर्धनि ।। ५.३६.४०।।।।


###Slōka 41 / श्लोक ४१###


    न मांसं राघवो भुङ्क्ते न चापि मधु सेवते ।
    वन्यं सुविहितं नित्यं भक्तमश्नाति पञ्चमम् ।। ५.३६.४१।।।।


###Slōka 42 / श्लोक ४२###


    नैव दंशान्न मशकान् न कीटान्न सरीसृपान् ।
    राघवो ऽपनयेद्गात्रात् त्वद्गतेनान्तरात्मना ।। ५.३६.४२।।।।


###Slōka 43 / श्लोक ४३###


    नित्यं ध्यानपरो रामो नित्यं शोकपरायणः ।
    नान्यच्चिन्तयते किञ्चित् स तु कामवशं गतः ।। ५.३६.४३।।।।


###Slōka 44 / श्लोक ४४###


    अनिद्रः सततं रामः सुप्तो ऽपि च नरोत्तमः ।
    सीतेति मधुरां वाणीं व्याहरन् प्रतिबुद्ध्यते ।। ५.३६.४४।।।।


###Slōka 45 / श्लोक ४५###


    दृष्ट्वा फलं वा पुष्पं वा यद्वा ऽन्यत् सुमनोहरम् ।
    बहुशो हा प्रियेत्येवं श्वसंस्त्वामभिभाषते ।। ५.३६.४५।।।।


###Slōka 46 / श्लोक ४६###


    स देवि नित्यं परितप्यमानस्त्वामेव सीतेत्यभिभाषमाणः ।
    दृढव्रतो राजसुतो महात्मा तवैव लाभाय कृतप्रयत्नः ।। ५.३६.४६।।।।


###Slōka 47 / श्लोक ४७###


    सा रामसङ्कीर्तनवीतशोका रामस्य शोकेन समानशोका ।
    शरन्मुखे साम्बुदशेषचन्द्रा निशेव वैदेहसुता बभूव ।। ५.३६.४७।।


