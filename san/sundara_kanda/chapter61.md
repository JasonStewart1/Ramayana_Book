सुन्दरकाण्डम्
===============================


## Chapter 61  / सर्गः ६१##


###Slōka 1###


    ततो जाम्बवतो वाक्यमगृह्णन्त वनौकसः ।
    अङ्गदप्रमुखा वीरा हनूमांश्च महाकपिः ।। ५.६१.१ ।।।।


###Slōka 2###


    प्रीतिमन्तस्ततः सर्वे वायुपुत्रपुरस्सराः ।
    महेन्द्राद्रिं परित्यज्य पुप्लुवुः प्लवगर्षभाः ।। ५.६१.२ ।।।।


###Slōka 3###


    मेरुमन्दरसङ्काशा मत्ता इव महागजाः ।
    छादयन्त इवाकाशं महाकाया महाबलाः ।। ५.६१.३ ।।।।


###Slōka 4###


    सभाज्यमानं भूतैस्तमात्मवन्तं महाबलम् ।
    हनूमन्तं महावेगं वहन्त इव दृष्टिभिः ।। ५.६१.४ ।।।।


###Slōka 5###


    राघवे चार्थनिर्वृत्तिं कर्तुं च परमं यशः ।
    समाधाय समृद्धार्थाः कर्मसिद्धिभिरुन्नताः ।। ५.६१.५ ।।।।


###Slōka 6###


    प्रियाख्यानोन्मुखाः सर्वे सर्वे युद्धाभिनन्दिनः ।
    सर्वे रामप्रतीकारे निश्चितार्था मनस्विनः ।। ५.६१.६ ।।।।


###Slōka 7###


    प्लवमानाः खमाप्लुत्य ततस्ते काननौकसः ।
    नन्दनोपममासेदुर्वनं द्रुमलतायुतम् ।। ५.६१.७ ।।।।


###Slōka 8###


    यत्तन्मधुवनं नाम सुग्रीवस्याभिरक्षितम् ।
    अधृष्यं सर्वभूतानां सर्वभूतमनोहरम् ।। ५.६१.८ ।।।।


###Slōka 9###


    यद्रक्षति महावीर्यः सदा दधिमुखः कपिः ।
    मातुलः कपिमुख्यस्य सुग्रीवस्य महात्मनः ।। ५.६१.९ ।।।।


###Slōka 10###


    ते तद्वनमुपागम्य बभूवुः परमोत्कटाः ।
    वानरा वानरेन्द्रस्य मनः कान्ततमं महत् ।। ५.६१.१० ।।।।


###Slōka 11###


    ततस्ते वानरा हृष्टा दृष्ट्वा मधुवनं महत् ।
    कुमारमभ्ययाचन्त मधूनि मधुपिङ्गलाः ।। ५.६१.११ ।।।।


###Slōka 12###


    ततः कुमारस्तान् वृद्धाञ्जाम्बवत्प्रमुखान् कपीन् ।
    अनुमान्य ददौ तेषां निसर्गं मधुभक्षणे ।। ५.६१.१२ ।।।।


###Slōka 13###


    अङ्गदेनानुमतास्सन्तस्ततो मुदिताः तत्प्रेरिताः प्रनृत्यन्तो ऽभवन् ।
    । ५.६१.१३ ।।।।


###Slōka 14###


    गायन्ति केचित् प्रणमन्ति केचिन्नृत्यन्ति केचित् प्रहसन्ति केचित् ।
    पतन्ति केचिद्विचरन्ति केचित् प्लवन्ति केचित् प्रलपन्ति केचित् ।। ५.६१.१४ ।।।।


###Slōka 15###


    परस्परं केचिदुपाश्रयन्ते परस्परं केचिदुपाक्रमन्ते ।
    परस्परं केचिदुपब्रुवन्ते परस्परं केचिदुपारमन्ते ।। ५.६१.१५ ।।।।


###Slōka 16###


    द्रुमाद् द्रुमं केचिदभिद्रवन्ते क्षितौ नगाग्रान्निपतन्ति केचित् ।
    महीतलात् केचिदुदीर्णवेगा महाद्रुमाग्राण्यभिसम्पतन्ति ।। ५.६१.१६ ।।।।


###Slōka 17###


    गायन्तमन्यः प्रहसन्नुपैति हसन्तमन्यः प्ररुदन्नुपैति ।
    रुदन्तमन्यः प्रणुदन्नुपैति नुदन्तमन्यः प्रणदन्नुपैति ।। ५.६१.१७ ।।।।


###Slōka 18###


    समाकुलं तत्कपिसैन्यमासीन्मधुप्रपानोत्कटसत्त्वचेष्टम् ।
    न चात्र कश्चिन्न बभूव मत्तो न चात्र कश्चिन्न बभूव तृप्तः ।। ५.६१.१८ ।।।।


###Slōka 19###


    ततो वनं तत्परिभक्ष्यमाणं द्रुमांश्च विध्वंसितपत्रपुष्पान् ।
    समीक्ष्य कोपदृधिवक्रनामा निवारयामास कपिः कपींस्तान् ।। ५.६१.१९ ।।।।


###Slōka 20###


    स तैः प्रवृद्धैः परिभर्त्स्यमानो वनस्य गोप्ता हरिवीरवृद्धः ।
    चकार भूयो मतिमुग्रतेजा वनस्य रक्षां प्रति वानरेभ्यः ।। ५.६१.२० ।।।।


###Slōka 21###


    उवाच कांश्चित् परुषाणि धृष्टमसक्तमन्यांश्च तलैर्जवान ।
    समेत्य कैश्चित् कलहं चकार तथैव साम्नोपजगाम कंश्चित् ।। ५.६१.२१ ।।।।


###Slōka 22###


    स तैर्मदात् सम्परिवार्य वाक्यैर्बलाच्च तेन प्रतिवार्यमाणैः ।
    प्रधर्षितस्त्यक्तभयैः समेत्य प्रकृष्यते चाप्यनवेक्ष्य दोषम् ।। ५.६१.२२ ।।।।


###Slōka 23###


    नखैस्तुदन्तो दशनैर्दशन्तस्तलैश्च पादैश्च समापयन्तः ।
    मदात् कपिं तं कपयः समग्रा महावनं निर्विषयं च चक्रुः ।। ५.६१.२३ ।।


