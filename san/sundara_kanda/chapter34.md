सुन्दरकाण्डम्
===============================


## Chapter 34  / सर्गः ३४##


###Slōka 1###


    तस्यास्तद्वचनं श्रुत्वा हनुमान् हरियूथपः ।
    दुःखाद्दुःखाभिभूतायाः सान्त्वमुत्तरमब्रवीत् ।। ५.३४.१।।।।


###Slōka 2###


    अहं रामस्य सन्देशाद्देवि दूतस्तवागतः ।
    वैदेहि कुशली रामस्त्वां च कौशलमब्रवीत् ।। ५.३४.२।।।।


###Slōka 3###


    यो ब्राह्ममस्त्रं वेदांश्च वेद वेदविदां वरः ।
    स त्वां दाशरथी रामो देवि कौशलमब्रवीत् ।। ५.३४.३।।।।


###Slōka 4###


    लक्ष्मणश्च महातेजा भर्तुस्ते ऽनुचरः प्रियः ।
    कृतवाञ्छोकसन्तप्तः शिरसा ते ऽभिवादनम् ।। ५.३४.४।।।।


###Slōka 5###


    सा तयोः कुशलं देवी निशम्य नरसिंहयोः ।
    प्रीतिसंहृष्टसर्वाङ्गी हनुमन्तमथाब्रवीत् ।। ५.३४.५।।।।


###Slōka 6###


    कल्याणी बत गाथेयं लौकिकी प्रतिभाति मा ।
    एति जीवन्तमानन्दो नरं वर्षशतादपि ।। ५.३४.६।।।।


###Slōka 7###


    तया समागते तस्मिन् प्रीतिरुत्पादिता ऽद्भुता ।
    परस्परेण चालापं विश्वस्तौ तौ प्रचक्रतुः ।। ५.३४.७।।।।


###Slōka 8###


    तस्यास्तद्वचनं श्रुत्वा हनुमान् हरियूथपः ।
    सीतायाः शोकदीनायाः समीपमुपचक्रमे ।। ५.३४.८।।।।


###Slōka 9###


    यथा यथा समीपं स हनुमानुपसर्पति ।
    तथा तथा रावणं सा तं सीता परिशङ्कते ।। ५.३४.९।।।।


###Slōka 10###


    अहो धिग् दुष्कृतमिदं कथितं हि यदस्य मे ।
    रूपान्तरमुपागम्य स एवायं हि रावणः ।। ५.३४.१०।।।।


###Slōka 11###


    तामशोकस्य शाखां सा विमुक्ता शोककर्शिता ।
    तस्यामेवानवद्याङ्गी धरण्यां समुपाविशत् ।। ५.३४.११।।।।


###Slōka 12###


    हमुमानपि दुःखार्तां तां दृष्ट्वा भयमोहिताम् ।
    अवन्दत महाबाहुस्ततस्तां जनकात्मजाम् ।सा चैनं भयवित्रस्ता भूयो नैवाभ्युदैक्षत ।। ५.३४.१२।।।।


###Slōka 13###


    तं दृष्ट्वा वन्दमानं तु सीता शशिनिभानना ।
    अब्रवीद्दीर्घमुच्छ्वस्य वानरं मधुरस्वरा ।।। ५.३४.१३।।।।


###Slōka 14###


    मायां प्रविष्टो मायावी यदि त्वं रावणः स्वयम् ।
    उत्पादयसि मे भूयः सन्तापं तन्न शोभनम् ।। ५.३४.१४।।।।


###Slōka 15###


    स्वं परित्यज्य रूपं यः परिव्राजकरूपधृत् ।
    जनस्थाने मया दृष्टस्त्वं स एवासि रावणः ।। ५.३४.१५।।।।


###Slōka 16###


    उपवासकृशां दीनां कामरूप निशाचर ।
    सन्तापयसि मां भूयः सन्तप्तां तन्न शोभनम् ।। ५.३४.१६।।।।


###Slōka 17###


    अथवा नैतदेवं हि यन्मया परिशङ्कितम् ।
    मनसो हि मम प्रीतिरुत्पन्ना तव दर्शनात् ।। ५.३४.१७।।।।


###Slōka 18###


    यदि रामस्य दूतस्त्वमागतो भद्रमस्तु ते ।
    पृच्छामि त्वां हरिश्रेष्ठ प्रिया रामकथा हि मे ।गुणान् रामस्य कथय प्रियस्य मम वानर ।। ५.३४.१८।।।।


###Slōka 19###


    चित्तं हरसि मे सौम्य नदीकूलं यथा रयः ।
    । ५.३४.१९।।मि त्वां हरिश्रेष्ठ प्रिया रामकथा हि मे ।।।


###Slōka 20###


    अहो स्वप्नस्य सुखता या ऽहमेंव चिराहृता ।
    प्रेषितं नाम पश्यामि राघवेण वनौकसम् ।। ५.३४.२०।।।।


###Slōka 21###


    स्वप्ने ऽपि यद्यहं वीरं राघवं सहलक्ष्मणम् ।
    पश्येयं नावसीदेयं स्वप्नो ऽपि मम मत्सरी ।। ५.३४.२१।।।।


###Slōka 22###


    नाहं स्वप्नमिमं मन्ये स्वप्ने दृष्ट्वा हि वानरम् ।
    न शक्यो ऽभ्युदयः प्राप्तुं प्राप्तश्चाभ्युदयो मम ।। ५.३४.२२।।।।


###Slōka 23###


    किन्नु स्याच्चित्तमोहो ऽयं भवेद्वातगतिस्त्वियम् ।
    उन्मादजो विकारो वा स्यादियं मृगतृष्णिका ।। ५.३४.२३।।।।


###Slōka 24###


    अथवा नायमुन्मादो मोहो ऽप्युन्मादलक्षणः ।
    संबुद्ध्ये चाहमात्मानमिमं चापि वनौकसम् ।। ५.३४.२४।।।।


###Slōka 25###


    इत्येवं बहुधा सीता संप्रधार्य बलाबलम् ।
    रक्षसां कामरूपत्वान्मेने तं राक्षसाधिपम् ।। ५.३४.२५।।।।


###Slōka 26###


    एतां बुद्धिं तदा कृत्वा सीता सा तनुमध्यमा ।
    न प्रतिव्याजहाराथ वानरं जनकात्मजा ।। ५.३४.२६।।।।


###Slōka 27###


    सीतायाश्चिन्तितं बुद्ध्वा हनुमान् मारुतात्मजः ।
    श्रोत्रानुकूलैर्वचनैस्तदा तां सम्प्रहर्षयत् ।। ५.३४.२७।।।।


###Slōka 28###


    आदित्य इव तेजस्वी लोककान्तः शशी यथा ।
    राजा सर्वस्य लोकस्य देवो वैश्रवणो यथा ।विक्रमेणोपपन्नश्च यथा विष्णुर्महायशाः ।। ५.३४.२८।।।।


###Slōka 29###


    सत्यवादी मधुरवाग् देवो वाचस्पतिर्यथा ।
    रूपवान् सुभगः श्रीमान् कन्दर्प इव मूर्तिमान् ।। ५.३४.२९।।


###Slōka 30###


    .स्थानक्रोधः प्रहर्ता च श्रेष्ठो लोके महारथः ।
    । ५.३४.३०।।।।


###Slōka 31###


    बाहुच्छायामवष्टब्धो यस्य लोको महात्मनः ।
    । ५.३४.३१।।।।


###Slōka 32###


    अपकृष्याश्रमपदान्मृगरूपेण राघवम् ।
    शून्ये येनापनीता ऽसि तस्य द्क्ष्यसि यत्फलम् ।। ५.३४.३२।।।।


###Slōka 33###


    नचिराद्रावणं सङ्ख्ये यो वधिष्यति वीर्यवान् ।
    रोषप्रमुक्तैरिषुभिर्ज्वलद्भिरिव पावकैः ।। ५.३४.३३।।।।


###Slōka 34###


    तेनाहं प्रेषितो दूतस्त्वत्सकाशमिहागतः ।
    त्वद्वियोगेन दुःखार्तः स त्वां कौशलमब्रवीत् ।। ५.३४.३४।।।।


###Slōka 35###


    लक्ष्मणश्च महातेजाः सुमित्रानन्दवर्धनः ।
    अभिवाद्य महाबाहुः स त्वां कौशलमब्रवीत् ।। ५.३४.३५।।।।


###Slōka 36###


    रामस्य च सखा देवि सुग्रीवो नाम वानरः ।
    राजा वानरमुख्यानां स त्वां कौशलमब्रवीत् ।। ५.३४.३६।।।।


###Slōka 37###


    नित्यं स्मरति रामस्त्वां ससुग्रीवः सलक्ष्मणः ।
    दिष्ट्या जीवसि वैदेहि राक्षसीवशमागता ।। ५.३४.३७।।।।


###Slōka 38###


    नचिराद्द्रक्ष्यसे रामं लक्ष्मणं च महाबलम् ।
    मध्ये वानरकोटीनां सुग्रीवं चामितौजसम् ।। ५.३४.३८।।।।


###Slōka 39###


    अहं सुग्रीवसचिवो हनुमान्नाम वानरः ।
    प्रविष्टो नगरीं लङ्कां लङ्घयित्वा महोदधिम् ।। ५.३४.३९।।।।


###Slōka 40###


    कृत्वा मूर्ध्नि पदन्यासं रावणस्य दुरात्मनः ।
    त्वां द्रष्टुमुपयातो ऽहं समाश्रित्य पराक्रमम् ।। ५.३४.४०।।।।


###Slōka 41###


    नाहमस्मि तथा देवि यथा मामवगच्छसि ।
    विशङ्का त्यज्यतामेषा श्रद्धत्स्व वदतो मम ।। ५.३४.४१।।


