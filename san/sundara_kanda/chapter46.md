सुन्दरकाण्डम्
===============================


## Chapter 46  / सर्गः ४६##


###Slōka 1 / श्लोक १###


    हतान् मन्त्रिसुतान् बुद्ध्वा वानरेण महात्मना ।
    रावणः संवृताकारश्चकार मतिमुत्तमाम् ।। ५.४६.१।।।।


###Slōka 2 / श्लोक २###


    स विरूपाक्षयूपाक्षौ दुर्धरं चैव राक्षसम् ।
    प्रघसं भारकर्णं च पञ्च सेनाग्रनायकान् ।। ५.४६.२।।।।


###Slōka 3 / श्लोक ३###


    सन्दिदेश दशग्रीवो वीरान्नयविशारदान् ।
    हनुमद्ग्रहणव्यग्रान् वायुवेगसमान् युधि ।। ५.४६.३।।।।


###Slōka 4 / श्लोक ४###


    यात सेनाग्रगाः सर्वे महाबलपरिग्रहाः ।
    सवाजिरथमातङ्गाः स कपिः शास्यतामिति ।। ५.४६.४।।।।


###Slōka 5 / श्लोक ५###


    यत्तैश्च खलु भाव्यं स्यात्तमासाद्य वनालयम् ।
    कर्म चापि समाधेयं देशकालविरोधिनम् ।। ५.४६.५।।।।


###Slōka 6 / श्लोक ६###


    न ह्यहं तं कपिं मन्ये कर्मणा प्रतितर्कयन् ।
    सर्वथा तन्महद्भूतं महाबलपरिग्रहम् ।भवेदिन्द्रेण वा सृष्टमस्मदर्थं तपोबलात् ।। ५.४६.६।।।।


###Slōka 7 / श्लोक ७###


    सनागयक्षगन्धर्वा देवासुरमहर्षयः ।
    युष्माभिः सहितैः सर्वैर्मया सह विनिर्जिताः ।। ५.४६.७।।।।


###Slōka 8 / श्लोक ८###


    तैरवश्यं विधातव्यं व्यलीकं किंचिदेव नः ।
    तदेव नात्र सन्देहः प्रसह्य परिगृह्यताम् ।। ५.४६.८।।।।


###Slōka 9 / श्लोक ९###


    नावमान्यो भवद्भिश्च हरिर्धीरपराक्रमः ।
    दृष्टा हि हरयः पूर्वं मया विपुलविक्रमाः ।। ५.४६.९।।।।


###Slōka 10 / श्लोक १०###


    वाली च सहसुग्रीवो जाम्बवांश्च महाबलः ।
    नीलः सेनापतिश्चैव ये चान्ये द्विविदादयः ।। ५.४६.१०।।।।


###Slōka 11 / श्लोक ११###


    नैवं तेषां गतिर्भीमा न तेजो न पराक्रमः ।
    न मतिर्न बलोत्साहौ न रूपपरिकल्पनम् ।। ५.४६.११।।।।


###Slōka 12 / श्लोक १२###


    महत्सत्त्वमिदं ज्ञेयं कपिरूपं व्यवस्थितम् ।
    प्रयत्नं महदास्थाय क्रियतामस्य निग्रहः ।। ५.४६.१२।।।।


###Slōka 13 / श्लोक १३###


    कामं लोकास्त्रयः सेन्द्राः ससुरासुरमानवाः ।
    भवतामग्रतः स्थातुं न पर्याप्ता रणाजिरे ।। ५.४६.१३।।।।


###Slōka 14 / श्लोक १४###


    तथापि तु नयज्ञेन जयमाकाङ्क्षता रणे ।
    आत्मा रक्ष्यः प्रयत्नेन युद्धसिद्धिर्हि चञ्चला ।। ५.४६.१४।।।।


###Slōka 15 / श्लोक १५###


    ते स्वामिवचनं सर्वे प्रतिगृह्य महौजसः ।
    समुत्पेतुर्महावेगा हुताशसमतेजसः ।। ५.४६.१५।।।।


###Slōka 16 / श्लोक १६###


    रथैर्मत्तैश्च मातङ्गैर्वाजिभिश्च महाजवैः ।
    श्स्त्रैश्च विविधैस्तीक्ष्णैः सर्वैश्चोपचिता बलैः ।। ५.४६.१६।।।।


###Slōka 17 / श्लोक १७###


    ततस्तं ददृशुर्वीरा दीप्यमानं महाकपिम् ।
    रश्मिमन्तमिवोद्यन्तं स्वतेजोरश्मिमालिनम् ।। ५.४६.१७।।।।


###Slōka 18 / श्लोक १८###


    तोरणस्थं महोत्साहं महासत्त्वं महाबलम् ।
    महामतिं महावेगं महाकायं महाबलम् ।। ५.४६.१८।।।।


###Slōka 19 / श्लोक १९###


    तं समीक्ष्यैव ते सर्वे दिक्षु सर्वास्ववस्थिताः ।
    तैस्तैः प्रहरणैर्भीमैरभिपेतुस्ततस्ततः ।। ५.४६.१९।।।।


###Slōka 20 / श्लोक २०###


    तस्य पञ्चायसास्तीक्ष्णाः शिताः पीतमुखाः शराः ।
    शिरस्युत्पलपत्राभा दुर्धरेण निपातिताः ।। ५.४६.२०।।।।


###Slōka 21 / श्लोक २१###


    स तैः पञ्चभिराविद्धः शरैः शिरसि वानरः ।
    उत्पपात नदन् व्योम्नि दिशो दश विनादयन् ।। ५.४६.२१।।।।


###Slōka 22 / श्लोक २२###


    ततस्तु दुर्धरो वीरः सरथः सज्यकार्मुकः ।
    किरन् शरशतैस्तीक्ष्णैरभिपेदे महाबलः ।। ५.४६.२२।।।।


###Slōka 23 / श्लोक २३###


    स कपिर्वारयामास तं व्योम्नि शरवर्षिणम् ।
    वृष्टिमन्तं पयोदान्ते पयोदमिव मारुतः ।। ५.४६.२३।।।।


###Slōka 24 / श्लोक २४###


    अर्द्यमानस्ततस्तेन दुर्धरेणानिलात्मजः ।
    चकार कदनं भूयो व्यवर्धत च वेगवान् ।। ५.४६.२४।।।।


###Slōka 25 / श्लोक २५###


    स दूरं सहसोत्पत्य दुर्धरस्य रथे हरिः ।
    निपपात महवेगो विद्युद्राशिर्गिराविव ।। ५.४६.२५।।।।


###Slōka 26 / श्लोक २६###


    ततः स मथिताष्टाश्वं रथं भग्नाक्षकूबरम् ।
    विहाय न्यपतद्भूमौ दुर्धरस्त्यक्तजीवितः ।। ५.४६.२६।।।।


###Slōka 27 / श्लोक २७###


    तं विरूपाक्षयूपाक्षौ दृष्ट्वा निपतितं भुवि ।
    सञ्जातरोषौ दुर्धर्षावुत्पेततुररिन्दमौ ।। ५.४६.२७।।।।


###Slōka 28 / श्लोक २८###


    स ताभ्यां सहसोत्पत्य विष्ठितो विमले ऽम्बरे ।
    मुद्गराभ्यां महाबाहुर्वक्षस्यभिहतः कपिः ।। ५.४६.२८।।।।


###Slōka 29 / श्लोक २९###


    तयोर्वेगवतोर्वेगं विनिहत्य महाबलः ।
    निपपात पुनर्भूमौ सुपर्णसमविक्रमः ।। ५.४६.२९।।।।


###Slōka 30 / श्लोक ३०###


    स सालवृक्षमासाद्य तमुत्पाट्य च वानरः ।
    तावुभौ राक्षसौ वीरौ जघान पवनात्मजः ।। ५.४६.३०।।।।


###Slōka 31 / श्लोक ३१###


    ततस्तांस्त्रीन् हतान् ज्ञात्वा वानरेण तरस्विना ।
    अभिपेदे महावेगः प्रसह्य प्रघसो हरिम् ।। ५.४६.३१।।।।


###Slōka 32 / श्लोक ३२###


    भासकर्णश्च संक्रुद्धः शूलमादाय वीर्यवान् ।
    एकतः कपिशार्दूलं यशस्विनमवस्थितम् ।। ५.४६.३२।।।।


###Slōka 33 / श्लोक ३३###


    पट्टिशेन शिताग्रेण प्रघसः प्रत्ययोधयत् ।
    भासकर्णश्च शूलेन राक्षसः कपिसत्तमम् ।। ५.४६.३३।।।।


###Slōka 34 / श्लोक ३४###


    स ताभ्यां विक्षतैर्गात्रैरसृग्दिग्धतनूरुहः ।
    अभवद्वानरः क्रुद्धो बालसूर्यसमप्रभः ।। ५.४६.३४।।।।


###Slōka 35 / श्लोक ३५###


    समुत्पाट्य गिरेः शृङ्गं समृगव्यालपादपम् ।
    जघान हनुमान् वीरो राक्षसौ कपिकुञ्जरः ।। ५.४६.३५।।।।


###Slōka 36 / श्लोक ३६###


    ततस्तेष्ववसन्नेषु सेनापतिषु पञ्चसु ।
    बलं तदवशेषं च नाशयास वानरः ।। ५.४६.३६।।।।


###Slōka 37 / श्लोक ३७###


    अश्वैरश्वान् गजैर्नागान् योधैर्योधान् रथै रथान् ।
    स कपिर्नाशयामास सहस्राक्ष इवासुरान् ।। ५.४६.३७।।।।


###Slōka 38 / श्लोक ३८###


    हतैर्नागैश्च तुरगैर्भग्नाक्षैश्च महारथैः ।
    हतैश्च राक्षसैर्भूमी रुद्धमार्गा समन्ततः ।। ५.४६.३८।।।।


###Slōka 39 / श्लोक ३९###


    ततः कपिस्तान् ध्वजिनीपतीन् रणे निहत्य वीरान् सबलान् सवाहनान् ।
    समीक्ष्य वीरः परिगृह्य तोरणं कृतक्षणः काल इव प्रजाक्षये ।। ५.४६.३९।।


