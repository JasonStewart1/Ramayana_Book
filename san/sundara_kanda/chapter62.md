सुन्दरकाण्डम्
===============================


## Chapter 62  / सर्गः ६२##


###Slōka 1 / श्लोक १###


    तानुवाच हरिश्रेष्ठो हनुमान् वानरर्षभः ।
    अव्यग्रमनसो यूयं मधु सेवत वानराः ।अहमावारयिष्यामि युष्माकं परिपन्थिनः ।। ५.६२.१ ।।।।


###Slōka 2 / श्लोक २###


    श्रुत्वा हनुमतो वाक्यं हरीणां प्रवरो ऽङ्गदः ।
    प्रत्युवाच प्रसन्नात्मा पिबन्तु हरयो मधु ।। ५.६२.२ ।।।।


###Slōka 3 / श्लोक ३###


    अवश्यं कृतकार्यस्य वाक्यं हनुमतो मया ।
    अकार्यमपि कर्तव्यं किमङ्ग पुनरीदृशम् ।। ५.६२.३ ।।।।


###Slōka 4 / श्लोक ४###


    अङ्गदस्य मुखाच्छ्रुत्वा वचनं वानरर्षभाः ।
    साधु साध्विति संहृष्टा वानराः प्रत्यपूजयन् ।। ५.६२.४ ।।।।


###Slōka 5 / श्लोक ५###


    पूजयित्वा ऽङ्गदं सर्वे वानरा वानरर्षभम् ।
    जग्मुर्मधुवनं यत्र नदीवेगा इव द्रुतम् ।। ५.६२.५ ।।।।


###Slōka 6 / श्लोक ६###


    ते प्रविष्टा मधुवनं पालानाक्रम्य वीर्यतः ।
    । ५.६२.६ ।।।।


###Slōka 7 / श्लोक ७###


    अतिसर्गाच्च पटवो दृष्ट्वा श्रुत्वा च मैथिलीम् ।
    पपुः सर्वे मधु तदा रसवत् फलमाददुः ।। ५.६२.७ ।।।।


###Slōka 8 / श्लोक ८###


    उत्पत्य च ततः सर्वे वनपालान् समागतान् ।
    ताडयन्ति स्म शतशः सक्तान् मधुवने तदा ।। ५.६२.८ ।।।।


###Slōka 9 / श्लोक ९###


    मधूनि द्रोणमात्राणि बाहुभिः परिगृह्य ते ।
    पिबन्ति सहिताः सर्वे निघ्नन्ति स्म तथा ऽपरे ।। ५.६२.९ ।।।।


###Slōka 10 / श्लोक १०###


    केचित्पीत्वा ऽपविध्यन्ति मधूनि मधुपिङ्गलाः ।
    मधूच्छिष्टेन केचिच्च जघ्नुरन्योन्यमुत्कटाः ।। ५.६२.१० ।।।।


###Slōka 11 / श्लोक ११###


    अपरे वृक्षमूले तु शाखां गृह्य व्यवस्थिताः ।
    अत्यर्थं च मदग्लानाः पर्णान्यास्तीर्य शेरते ।। ५.६२.११ ।।।।


###Slōka 12 / श्लोक १२###


    उन्मत्तभूताः प्लवगा मधुमत्ताश्च हृष्टवत् ।
    क्षिपन्ति च तदा ऽन्योन्यं स्खलन्ति च तथा ऽपरे ।। ५.६२.१२ ।।।।


###Slōka 13 / श्लोक १३###


    केचित् क्ष्वेलां प्रकुर्वन्ति केचित् कूजन्ति हृष्टवत् ।
    हरयो मधुना मत्ताः केचित् सुप्ता महीतले ।। ५.६२.१३ ।।।।


###Slōka 14 / श्लोक १४###


    कृत्वा केचिद्धसन्त्यन्ये केचित् कुर्वन्ति चेतरत् ।
    कृत्वा केचिद्वदन्त्यन्ये केचिद्बुद्ध्यन्ति चेतरत् ।। ५.६२.१४ ।।।।


###Slōka 15 / श्लोक १५###


    ये ऽप्यत्र मधुपालाः स्युः प्रेष्या दधिमुखस्य तु ।
    ते ऽपि तैर्वानरैर्भीमैः प्रतिषिद्धा दिशो गताः ।। ५.६२.१५ ।।।।


###Slōka 16 / श्लोक १६###


    जानुभिस्तु प्रकृष्टाश्च देवमार्गं प्रदर्शिताः ।
    अब्रुवन् परमोद्विग्ना गत्वा दधिमुखं वचः ।। ५.६२.१६ ।।।।


###Slōka 17 / श्लोक १७###


    हनूमता दत्तवरैर्हतं मधुवनं बलात् ।
    वयं च जानुभिः कृष्टा देवमार्गं च दर्शिताः ।। ५.६२.१७ ।।।।


###Slōka 18 / श्लोक १८###


    ततो दधिमुखः क्रुद्धो वनपस्तत्र वानरः ।
    हतं मधुवनं श्रुत्वा सान्त्वयामास तान् हरीन् ।। ५.६२.१८ ।।।।


###Slōka 19 / श्लोक १९###


    इहागच्छत गच्छामो वानरान् बलदर्पितान् ।
    बलेन वारयिष्यामो मधु भक्षयतो वयम् ।। ५.६२.१९ ।।।।


###Slōka 20 / श्लोक २०###


    श्रुत्वा दधिमुखस्येदं वचनं वानरर्षभाः ।
    पुनर्वीरा मधुवनं तेनैव सहसा ययुः ।। ५.६२.२० ।।।।


###Slōka 21 / श्लोक २१###


    मध्ये चैषां दधिमुखः प्रगृह्य तरसा तरुम् ।
    समभ्यधावद्वेगेन ते च सर्वे प्लवङ्गमाः ।। ५.६२.२१ ।।।।


###Slōka 22 / श्लोक २२###


    ते शिलाः पादपांश्चापि पर्वतांश्चापि वानराः ।
    गृहीत्वा ऽभ्यगमन् क्रुद्धा यत्र ते कपिकुञ्जराः ।। ५.६२.२२ ।।।।


###Slōka 23 / श्लोक २३###


    ते स्वामिवचनं वीरा हृदयेष्ववसज्य तत् ।
    त्वरया ह्यभ्यधावन्त सालतालशिलायुधाः ।। ५.६२.२३ ।।।।


###Slōka 24 / श्लोक २४###


    वृक्षस्थांश्च तलस्थांश्च वानरान् बलदर्पितान् ।
    अभ्यक्रामंस्ततो वीराः पालास्तत्र सहस्रशः ।। ५.६२.२४ ।।।।


###Slōka 25 / श्लोक २५###


    अथ दृष्ट्वा दधिमुखं क्रुद्धं वानरपुङ्गवाः ।
    अभ्यधावन्त वेगेन हनुमत्प्रमुखास्तदा ।। ५.६२.२५ ।।।।


###Slōka 26 / श्लोक २६###


    तं सवृक्षं महाबाहुमापतन्तं महाबलम् ।
    आर्यकं प्राहरत्तत्र बाहुभ्यां कुपितो ऽङ्गदः ।। ५.६२.२६ ।।।।


###Slōka 27 / श्लोक २७###


    मदान्धश्च न वेदैनमार्यको ऽयं ममेति सः ।
    अथैनं निष्पिपेषाशु वेगवद्वसुधातले ।। ५.६२.२७ ।।।।


###Slōka 28 / श्लोक २८###


    स भग्नबाहूरुभुजो विह्वलः शोणितोक्षितः ।
    मुमोह सहसा वीरो मुहूर्तं कपिकुञ्जरः ।। ५.६२.२८ ।।।।


###Slōka 29 / श्लोक २९###


    स समाश्वस्य सहसा संक्रुद्धो राजमातुलः ।
    वानरान् वारयामास दण्डेन मधुमोहितान् ।। ५.६२.२९ ।।।।


###Slōka 30 / श्लोक ३०###


    स कथंचिद्विमुक्तस्तैर्वानरैर्वानरर्षभः ।
    उवाचैकान्तमाश्रित्य भृत्यान् स्वान् समुपागतान् ।। ५.६२.३० ।।।।


###Slōka 31 / श्लोक ३१###


    एते तिष्ठन्तु गच्छामो भर्ता नो यत्र वानरः ।
    सुग्रीवो विपुलग्रीवः सह रामेण तिष्ठति ।। ५.६२.३१ ।।।।


###Slōka 32 / श्लोक ३२###


    सर्वं चैवाङ्गदे दोषं श्रावयिष्यामि पार्थिवे ।
    अमर्षी वचनं श्रुत्वा घातयिष्यति वानरान् ।। ५.६२.३२ ।।।।


###Slōka 33 / श्लोक ३३###


    इष्टं मधुवनं ह्येतत् सुग्रीवस्य महात्मनः ।
    पितृपैतामहं दिव्यं देवैरपि दुरासदम् ।। ५.६२.३३ ।।।।


###Slōka 34 / श्लोक ३४###


    स वानरानिमान् सर्वान् मधुलुब्धान् गतायुषः ।
    घातयिष्यति दण्डेन सुग्रीवः ससुहृज्जनान् ।। ५.६२.३४ ।।।।


###Slōka 35 / श्लोक ३५###


    वध्या ह्येते दुरात्मानो नृपाज्ञापरिभाविनः ।
    अमर्षप्रभवो रोषः सफलो नो भविष्यति ।। ५.६२.३५ ।।।।


###Slōka 36 / श्लोक ३६###


    एवमुक्त्वा दधिमुखो वनपालान् महाबलः ।
    जगाम सहसोत्पत्य वनपालैः समन्वितः ।। ५.६२.३६ ।।।।


###Slōka 37 / श्लोक ३७###


    निमेषान्तरमात्रेण स हि प्राप्तो वनालयः ।
    सहस्रांशुसुतो धीमान् सुग्रीवो यत्र वानरः ।। ५.६२.३७ ।।।।


###Slōka 38 / श्लोक ३८###


    रामं च लक्ष्मणं चैव दृष्ट्वा सुग्रीवमेव च ।
    समप्रतिष्ठां जगतीमाकाशान्निपपात ह ।। ५.६२.३८ ।।।।


###Slōka 39 / श्लोक ३९###


    सन्निपत्य महावीर्यः सर्वैस्तैः परिवारितः ।
    हरिर्दधिमुखः पालैः पालानां परमेश्वरः ।। ५.६२.३९ ।।।।


###Slōka 40 / श्लोक ४०###


    स दीनवदनो भूत्वा कृत्वा शिरसि चाञ्जलिम् ।
    सुग्रीवस्य शुभौ मूर्ध्ना चरणौ प्रत्यपीडयत् ।। ५.६२.४० ।।


