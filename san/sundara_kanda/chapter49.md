सुन्दरकाण्डम्
===============================


## Chapter 49  / सर्गः ४९##


###Slōka 1###


    ततः स कर्मणा तस्य विस्मितो भीमविक्रमः ।
    हनुमान् रोषताम्राक्षो रक्षोधिपमवैक्षत ।। ५.४९.१।।।।


###Slōka 2###


    भ्राजमानं महार्हेण काञ्चनेन विराजता ।
    मुक्ताजालावृतेनाथ मुकुटेन महाद्युतिम् ।। ५.४९.२।।।।


###Slōka 3###


    वज्रसंयोगसंयुक्तैर्महार्हमणिविग्रहैः ।
    हैमैराभरणैश्चित्रैर्मनसेव प्रकल्पितैः ।। ५.४९.३।।।।


###Slōka 4###


    महार्हक्षौमसंवीतं रक्तचन्दनरूषितम् ।
    स्वनुलिप्तं विचित्राभिर्विविधाभिश्च भक्तिभिः ।। ५.४९.४।।।।


###Slōka 5###


    विवृतैर्दर्शनीयैश्च रक्ताक्षैर्भीमदर्शनैः ।
    दीप्ततीक्ष्णमहादंष्ट्रैः प्रलम्बदशनच्छदैः ।। ५.४९.५।।।।


###Slōka 6###


    शिरोभिर्दशभिर्वीरं भ्राजमानं महौजसम् ।
    नानाव्यालसमाकीर्णैः शिखरैरिव मन्दरम् ।। ५.४९.६।।।।


###Slōka 7###


    नीलाञ्जनचयप्रख्यं हारेणोरसि राजता ।
    पूर्णचन्द्राभवक्रेण सबलाकमिवाम्बुदम् ।। ५.४९.७।।।।


###Slōka 8###


    बाहुभिर्बद्धकेयूरैश्चन्दनोत्तमरूषितैः ।
    भ्राजमानाङ्गदैः पीनैः पञ्चशीर्षौरिवोरगैः ।। ५.४९.८।।।।


###Slōka 9###


    महति स्फाटिके चित्रे रत्नसंयोगसंस्कृते ।
    उत्तमास्तरणास्तीर्णे सूपविष्टं वरासने ।। ५.४९.९।।।।


###Slōka 10###


    अलंकृताभिरत्यर्थं प्रमदाभिः समन्ततः ।
    वालव्यजनहस्ताभिरारात् समुपसेवितम् ।। ५.४९.१०।।।।


###Slōka 11###


    दुर्धरेण प्रहस्तेन महापार्श्वेन रक्षसा ।
    मन्त्रिभिर्मन्त्रतत्त्वज्ञैर्निकुम्भेन च मन्त्रिणा ।। ५.४९.११।।।।


###Slōka 12###


    सुखोपविष्टं रक्षोभिश्चतुर्भिर्बलदर्पितैः ।
    कृत्स्न परिवृतं लोकं चतुर्भिरिव सागरैः ।। ५.४९.१२।।।।


###Slōka 13###


    सचिवैर्मन्त्रतत्त्वज्ञैरन्यैश्च शुभबुद्धिभिः ।
    अन्वास्यमानं रक्षोभिः सुरैरिव सुरेश्वरम् ।। ५.४९.१३।।।।


###Slōka 14###


    अपश्यद्राक्षसपतिं हनुमानतितेजसम् ।
    विष्ठितं मेरुशिखरे सतोयमिव तोयदम् ।। ५.४९.१४।।।।


###Slōka 15###


    स तैः संपीड्यमानो ऽपि रक्षोभिर्भीमविक्रमैः ।
    विस्मयं परमं गत्वा रक्षोधिपमवैक्षत ।। ५.४९.१५।।।।


###Slōka 16###


    भ्राजमानं ततो दृष्ट्वा हनुमान् राक्षसेश्वरम् ।
    मनसा चिन्तयामास तेजसा तस्य मोहितः ।। ५.४९.१६।।।।


###Slōka 17###


    अहो रूपमहो धैर्यमहो सत्त्वमहो द्युतिः ।
    अहो राक्षसराजस्य सर्वलक्षणयुक्तता ।। ५.४९.१७।।।।


###Slōka 18###


    यद्यधर्मो न बलवान् स्यादयं राक्षसेश्वरः ।
    स्यादय सुरलोकस्य सशक्रस्यापि रक्षिता ।। ५.४९.१८।।।।


###Slōka 19###


    अस्य क्रूरैर्नृशंसैश्च कर्मभिर्लोककुत्सितैः ।
    तेन बिभ्यति खल्वस्माल्लोकाः सामरदानवाः ।। ५.४९.१९।।।।


###Slōka 20###


    अयं ह्युत्सहते क्रुद्धः कर्तुमेकार्णवं जगत् ।
    इति चिन्तां बहुविधामकरोन्मतिमान् हरिः ।दृष्ट्वा राक्षसराजस्य प्रभावममितौजसः ।। ५.४९.२०।।


