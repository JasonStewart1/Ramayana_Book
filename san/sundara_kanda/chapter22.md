सुन्दरकाण्डम्
===============================


## Chapter 22  / सर्गः २२##


###Slōka 1 / श्लोक १###


    ततः सीतामुपागम्य राक्षस्यो विकृताननाः ।
    परुषं परुषा नार्य ऊचुस्ता वाक्यमप्रियम् ।। ५.२२.१।।।।


###Slōka 2 / श्लोक २###


    किं त्वमन्तःपुरे सीते सर्वभूतमनोहरे ।
    महार्हशयनोपेते न वासमनुमन्यसे ।। ५.२२.२।।।।


###Slōka 3 / श्लोक ३###


    मानुषी मानुषस्यैव भार्यात्वं बहु मन्यसे ।
    प्रत्याहर मनो रामान्न त्वं जातु भविष्यसि ।। ५.२२.३।।।।


###Slōka 4 / श्लोक ४###


    मानुषी मानुषं तं तु राममिच्छसि शोभने ।
    राज्याद्भ्रष्टमसिद्धार्थं विक्लवं तमनिन्दिते ।। ५.२२.४।।।।


###Slōka 5 / श्लोक ५###


    राक्षसीनां वचः श्रुत्वा सीता पद्मनिभेक्षणा ।
    नेत्राभ्यामश्रुपूर्णाभ्यामिदं वचनमब्रवीत् ।। ५.२२.५।।।।


###Slōka 6 / श्लोक ६###


    यदिदं लोकविद्विष्टमुदाहरथ सङ्गताः ।
    नैतन्मनसि वाक्यं मे किल्बिषं प्रतितिष्ठति ।। ५.२२.६।।।।


###Slōka 7 / श्लोक ७###


    न मानुषी राक्षसस्य भार्या भवितुमर्हति ।
    कामं खादत मां सर्वा न करिष्यामि वो वचः ।दीनो वा राज्यहीनो वा यो मे भर्ता स मे गुरुः ।। ५.२२.७।।।।


###Slōka 8 / श्लोक ८###


    सीताया वचनं श्रुत्वा राक्षस्यः क्रोधमूर्छिताः ।
    भर्त्सयन्ति स्म परुषैर्वाक्यै रावणचोदिताः ।। ५.२२.८।।।।


###Slōka 9 / श्लोक ९###


    अवलीनः स निर्वाक्यो हनुमाञ्शिंशपाद्रुमे ।
    सीतां सन्तर्जयन्तीस्ता राक्षसीरशृणोत्कपिः ।। ५.२२.९।।।।


###Slōka 10 / श्लोक १०###


    तामभिक्रम्य संरब्धा वेपमानां समन्ततः ।
    भृशं संलिलिहुर्दीप्तान्प्रलम्बदशनच्छदान् ।। ५.२२.१०।।।।


###Slōka 11 / श्लोक ११###


    ऊचुश्च परमक्रुद्धाः प्रगृह्याशु परश्वधान् ।
    नेयमर्हति भर्तारं रावणं राक्षसाधिपम् ।। ५.२२.११।।।।


###Slōka 12 / श्लोक १२###


    सा भर्त्स्यमाना भीमाभी राक्षसीभिर्वरानना ।
    सा बाष्पमपमार्जन्ती शिंशपां तामुपागमत् ।। ५.२२.१२।।।।


###Slōka 13 / श्लोक १३###


    ततस्तां शिंशपां सीता राक्षसीभिः समावृता ।
    अभिगम्य विशालाक्षी तस्थौ शोकपरिप्लुता ।। ५.२२.१३।।।।


###Slōka 14 / श्लोक १४###


    तां कृशां दीनवदनां मलिनाम्बरधारिणीम् ।
    भर्त्सयां चक्रिरे भीमा राक्षस्यस्ताः समन्ततः ।। ५.२२.१४।।।।


###Slōka 15 / श्लोक १५###


    ततस्तां विनता नाम राक्षसी भीमदर्शना ।
    अब्रवीत्कुपिताकारा कराला निर्णतोदरी ।। ५.२२.१५।।।।


###Slōka 16 / श्लोक १६###


    सीते पर्याप्तमेतावद्भर्तृस्नेहो निदर्शितः ।
    सर्वत्रातिकृतं भद्रे व्यसनायोपकल्पते ।। ५.२२.१६।।।।


###Slōka 17 / श्लोक १७###


    परितुष्टास्मि भद्रं ते मानुषस्ते कृतो विधिः ।
    ममापि तु वचः पथ्यं ब्रुवन्त्याः कुरु मैथिलि ।। ५.२२.१७।।।।


###Slōka 18 / श्लोक १८###


    रावणं भज भर्तारं भर्तारं सर्वरक्षसाम् ।
    विक्रान्तं रूपवन्तं च सुरेशमिव वासवम् ।। ५.२२.१८।।।।


###Slōka 19 / श्लोक १९###


    दक्षिणं त्यागशीलं च सर्वस्य प्रियवादिनम् ।
    मानुषं कृपणं रामं त्यक्त्वा रावणमाश्रय ।। ५.२२.१९।।।।


###Slōka 20 / श्लोक २०###


    दिव्याङ्गरागा वैदेहि दिव्याभरणभूषिता ।
    अद्य प्रभृति सर्वेषां लोकानामीश्वरी भव ।अग्नेः स्वाहा यथा देवी शचीवेन्द्रस्य शोभने ।। ५.२२.२०।।।।


###Slōka 21 / श्लोक २१###


    किं ते रामेण वैदेहि कृपणेन गतायुषा ।
    । ५.२२.२१।।।।


###Slōka 22 / श्लोक २२###


    एतदुक्तं च मे वाक्यं यदि त्वं न करिष्यसि ।
    अस्मिन्मुहूर्ते सर्वास्त्वां भक्षयिष्यामहे वयम् ।।५.२२.२२।।।।


###Slōka 23 / श्लोक २३###


    अन्या तु विकटा नाम लम्बमानपयोधरा ।
    अब्रवीत्कुपिता सीतां मुष्टिमुद्यम्य गर्जती ।। ५.२२.२३।।।।


###Slōka 24 / श्लोक २४###


    बहून्यप्रतिरूपाणि वचनानि सुदुर्मते ।
    अनुक्रोशान्मृदुत्वाच्च सोढानि तव मैथिलि ।न च नः कुरुषे वाक्यं हितं कालपुरस्कृतम् ।। ५.२२.२४।।।।


###Slōka 25 / श्लोक २५###


    आनीतासि समुद्रस्य पारमन्यैर्दुरासदम् ।
    रावणान्तःपुरं घोरं प्रविष्टा चासि मैथिलि ।। ५.२२.२५।।।।


###Slōka 26 / श्लोक २६###


    रावणस्य गृहे रुधा अस्माभिस्तु सुरक्षिता ।
    न त्वां शक्तः परित्रातुमपि साक्षात्पुरन्दरः ।। ५.२२.२६।।।।


###Slōka 27 / श्लोक २७###


    कुरुष्व हितवादिन्या वचनं मम मैथिलि ।
    अलमश्रुप्रपातेन त्यज शोकमनर्थकम् ।। ५.२२.२७।।।।


###Slōka 28 / श्लोक २८###


    भज प्रीतिं प्रहर्षं च त्यजैतां नित्यदैन्यताम् ।
    सीते राक्षसराजेन सह क्रीड यथासुखम् ।। ५.२२.२८।।।।


###Slōka 29 / श्लोक २९###


    जानासि हि यथा भीरु स्त्रीणां यौवनमध्रुवम् ।
    यावन्न ते व्यतिक्रामेत्तावत्सुखमवाप्नुहि ।। ५.२२.२९।।।।


###Slōka 30 / श्लोक ३०###


    उद्यानानि च रम्याणि पर्वतोपवनानि च ।
    सह राक्षसराजेन चर त्वं मदिरेक्षणे ।। ५.२२.३०।।।।


###Slōka 31 / श्लोक ३१###


    स्त्रीसहस्राणि ते सप्त वशे स्थास्यन्ति सुन्दरि ।
    रावणं भज भर्तारं भर्तारं सर्वरक्षसाम् ।। ५.२२.३१।।।।


###Slōka 32 / श्लोक ३२###


    उत्पाट्य वा ते हृदयं भक्षयिष्यामि मैथिलि ।
    यदि मे व्याहृतं वाक्यं न यथावत्करिष्यसि ।। ५.२२.३२।।।।


###Slōka 33 / श्लोक ३३###


    ततश्चण्डोदरी नाम राक्षसी क्रूरदर्शना ।
    भ्रामयन्ती महच्छूलमिदं वचनमब्रवीत् ।। ५.२२.३३।।।।


###Slōka 34 / श्लोक ३४###


    इमां हरिणलोकाक्षीं त्रासोत्कम्पपयोधराम् ।
    रावणेन हृतां दृष्ट्वा दौर्हृदो मे महानभूत् ।। ५.२२.३४।।।।


###Slōka 35 / श्लोक ३५###


    यकृत्प्लीहमथोत्पीडं हृदयं च सबन्धनम् ।
    अन्त्राण्यपि तथा शीर्षं खादेयमिति मे मतिः ।। ५.२२.३५।।।।


###Slōka 36 / श्लोक ३६###


    ततस्तु प्रघसा नाम राक्षसी वाक्यमब्रवीत् ।
    कण्ठमस्या नृशंसायाः पीडयामः किमास्यते ।। ५.२२.३६।।।।


###Slōka 37 / श्लोक ३७###


    निवेद्यतां ततो राज्ञे मानुषी सा मृतेति ह ।
    नात्र कश्चन सन्देहः खादतेति स वक्ष्यति ।। ५.२२.३७।।।।


###Slōka 38 / श्लोक ३८###


    ततस्त्वजामुखी नाम राक्षसी वाक्यमब्रवीत् ।
    विशस्येमां ततः सर्वान्समान्कुरुत पीलुकान् ।। ५.२२.३८।।।।


###Slōka 39 / श्लोक ३९###


    विभजाम ततः सर्वा विवादो मे न रोचते ।
    पेयमानीयतां क्षिप्रं माल्यं च विविधं बहु ।। ५.२२.३९।।।।


###Slōka 40 / श्लोक ४०###


    ततः शूर्पणखा नाम राक्षसी वाक्यमब्रवीत् ।
    अजामुखा यदुक्तं हि तदेव मम रोचते ।। ५.२२.४०।।।।


###Slōka 41 / श्लोक ४१###


    सुरा चानीयतां क्षिप्रं सर्वशोकविनाशिनी ।
    मानुषं मांसमासाद्य नृत्यामोऽथ निकुम्भिलाम् ।। ५.२२.४१।।।।


###Slōka 42 / श्लोक ४२###


    एवं सम्भर्त्स्यमाना सा सीता सुरसुतोपमा ।
    राक्षसीभिः सुघोराभिर्धैर्यमुत्सृज्य रोदिति ।। ५.२२.४२।।


