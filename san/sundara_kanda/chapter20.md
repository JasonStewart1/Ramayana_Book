सुन्दरकाण्डम्
===============================


## Chapter 20  / सर्गः २०##


###Slōka 1###


    सीताया वचनं श्रुत्वा परुषं राक्षसाधिपः ।
    प्रत्युवाच ततः सीतां विप्रियं प्रियदर्शनाम् ।। ५.२०.१।।।।


###Slōka 2###


    यथा यथा सान्त्वयिता वश्यः स्त्रीणां तथा तथा ।
    यथा यथा प्रियं वक्ता परिभूतस्तथा तथा ।। ५.२०.२।।।।


###Slōka 3###


    संनियच्छति मे क्रोधं त्वयि कामः समुत्थितः ।
    द्रवतो मार्गमासाद्य हयानिव सुसारथिः ।। ५.२०.३।।।।


###Slōka 4###


    वामः कामो मनुष्याणां यस्मिन्किल निबध्यते ।
    जने तस्मिंस्त्वनुक्रोशः स्नेहश्च किल जायते ।। ५.२०.४।।।।


###Slōka 5###


    एतस्मात्कारणान्न तां घतयामि वरानने ।
    वधार्हामवमानार्हां मिथ्याप्रव्रजिते रताम् ।। ५.२०.५।।।।


###Slōka 6###


    परुषाणि हि वाक्यानि यानि यानि ब्रवीषि माम् ।
    तेषु तेषु वधो युक्तस्तव मैथिलि दारुणः ।। ५.२०.६।।।।


###Slōka 7###


    एवमुक्त्वा तु वैदेहीं रावणो राक्षसाधिपः ।
    क्रोधसंरम्भसंयुक्तः सीतामुत्तरमब्रवीत् ।। ५.२०.७।।।।


###Slōka 8###


    द्वौ मासौ रक्षितव्यौ मे योऽवधिस्ते मया कृतः ।
    ततः शयनमारोह मम त्वं वरवर्णिनि ।। ५.२०.८।।।।


###Slōka 9###


    द्वाभ्यामूर्ध्वं तु मासाभ्यां भर्तारं मामनिच्छतीम् ।
    मम त्वां प्रातराशार्थमारभन्ते महानसे ।। ५.२०.९।।।।


###Slōka 10###


    तां तर्ज्यमानां सम्प्रेक्ष्य राक्षसेन्द्रेण जानकीम् ।
    देवगन्धर्वकन्यास्ता विषेदुर्विपुलेक्षणाः ।। ५.२०.१०।।।।


###Slōka 11###


    ओष्ठप्रकारैरपरा नेत्रवक्त्रैस्तथापराः ।
    सीतामाश्वासयामासुस्तर्जितां तेन रक्षसा ।। ५.२०.११।।।।


###Slōka 12###


    ताभिराश्वासिता सीता रावणं राक्षसाधिपम् ।
    उवाचात्महितं वाक्यं वृत्तशौण्डीर्यगर्वितम् ।। ५.२०.१२।।।।


###Slōka 13###


    नूनं न ते जनः कश्चिदसिन्निःश्रेयसे स्थितः ।
    निवारयति यो न त्वां कर्मणोऽस्माद्विगर्हितात् ।। ५.२०.१३।।।।


###Slōka 14###


    मां हि धर्मात्मनः पत्नीं शचीमिव शचीपतेः ।
    त्वदन्यस्त्रिषु लोकेषु प्रार्थयेन्मनसापि कः ।। ५.२०.१४।।।।


###Slōka 15###


    राक्षसाधम रामस्य भार्याममिततेजसः ।
    उक्तवानसि यत्पापं क्व गतस्तस्य मोक्ष्यसे ।। ५.२०.१५।।।।


###Slōka 16###


    यथा दृप्तश्च मातङ्गः शशश् च सहितौ वने ।
    तथा द्विरदवद्रामस्त्वं नीच शशवत्स्मृतः ।। ५.२०.१६।।।।


###Slōka 17###


    स त्वमिक्ष्वाकुनाथं वै क्षिपन्निह न लज्जसे ।
    चक्षुषो विषयं तस्य न तावदुपगच्छसि ।। ५.२०.१७।।।।


###Slōka 18###


    इमे ते नयने क्रूरे विरूपे कृष्णपिङ्गले ।
    क्षितौ न पतिते कस्मान्मामनार्यनिरीक्षितः ।। ५.२०.१८।।।।


###Slōka 19###


    तस्य धर्मात्मनः पत्नीं स्नुषां दशरथस्य च ।
    कथं व्याहरतो मां ते न जिह्वा पाप शीर्यते ।। ५.२०.१९।।।।


###Slōka 20###


    असन्देशात्तु रामस्य तपसश्चानुपालनात् ।
    न त्वां कुर्मि दशग्रीव भस्म भस्मार्हतेजसा ।। ५.२०.२०।।।।


###Slōka 21###


    नापहर्तुमहं शक्या तस्य रामस्य धीमतः ।
    विधिस्तव वधार्थाय विहितो नात्र संशयः ।। ५.२०.२१।।।।


###Slōka 22###


    शूरेण धनदभ्राता बलैः समुदितेन च ।
    अपोह्य रामं कस्माद्धि दारचाउर्य.म् त्वया क्र्तम् ।। ५.२०.२२।।।।


###Slōka 23###


    सीताया वचनं श्रुत्वा रावणो राक्षसाधिपः ।
    विवृत्य नयने क्रूरे जानकीमन्ववैक्षत ।। ५.२०.२३।।।।


###Slōka 24###


    नीलजीमूतसङ्काशो महाभुजशिरोधरः ।
    सिंहसत्त्वगतिः श्रीमान्दीप्तजिह्वोग्रलोचनः ।। ५.२०.२४।।।।


###Slōka 25###


    चलाग्रमकुटः प्रांशुश्चित्रमाल्यानुलेपनः ।
    रक्तमाल्याम्बरधरस्तप्ताङ्गदविभूषणः ।। ५.२०.२५।।।।


###Slōka 26###


    श्रोणीसूत्रेण महता मेककेन सुसंवृतः ।
    अमृतोत्पादनद्धेन भुजङ्गेनेव मन्दरः ।। ५.२०.२६।।।।


###Slōka 27###


    तरुणादित्यवर्णाभ्यां कुण्डलाभ्यां विभूषितः ।
    रक्तपल्लवपुष्पाभ्यामशोकाभ्यामिवाचलः ।। ५.२०.२७।।।।


###Slōka 28###


    अवेक्षमाणो वैदेहीं कोपसंरक्तलोचनः ।
    उवाच रावणः सीतां भुजङ्ग इव निःश्वसन् ।। ५.२०.२८।।।।


###Slōka 29###


    अनयेनाभिसम्पन्नमर्थहीनमनुव्रते ।
    नाशयाम्यहमद्य त्वां सूर्यः सन्ध्यामिवौजसा ।। ५.२०.२९।।।।


###Slōka 30###


    इत्युक्त्वा मैथिलीं राजा रावणः शत्रुरावणः ।
    सन्दिदेश ततः सर्वा राक्षसीर्घोरदर्शनाः ।। ५.२०.३०।।।।


###Slōka 31###


    एकाक्षीमेककर्णां च कर्णप्रावरणां तथा ।
    गोकर्णीं हस्तिकर्णीं च लम्बकर्णीमकर्णिकाम् ।। ५.२०.३१।।।।


###Slōka 32###


    हस्तिपद्य श्वपद्यौ च गोपदीं पादचूलिकाम् ।
    एकाक्षीमेकपादीं च पृथुपादीमपादिकाम् ।। ५.२०.३२।।।।


###Slōka 33###


    अतिमात्रशिरोग्रीवामतिमात्रकुचोदरीम् ।
    अतिमात्रास्यनेत्रां च दीर्घजिह्वामजिह्विकाम् ।अनासिकां सिंहमुखीं गोमुखीं सूकरीमुखीम् ।। ५.२०.३३।।।।


###Slōka 34###


    यथा मद्वशगा सीता क्षिप्रं भवति जानकी ।
    तथा कुरुत राक्षस्यः सर्वाः क्षिप्रं समेत्य च ।। ५.२०.३४।।।।


###Slōka 35###


    प्रतिलोमानुलोमैश्च सामदानादिभेदनैः ।
    आवर्तयत वैदेहीं दण्डस्योद्यमनेन च ।। ५.२०.३५।।।।


###Slōka 36###


    इति प्रतिसमादिश्य राक्षसेन्द्रः पुनः पुनः ।
    काममन्युपरीतात्मा जानकीं पर्यतर्जयत् ।। ५.२०.३६।।।।


###Slōka 37###


    उपगम्य ततः क्षिप्रं राक्षसी धान्यमालिनी ।
    परिष्वज्य दशग्रीवमिदं वचनमब्रवीत् ।। ५.२०.३७।।।।


###Slōka 38###


    मया क्रीड महाराजसीतया किं तवानया ।
    अकामां कामयानस्य शरीरमुपतप्यते ।इच्छन्तीं कामयानस्य प्रीतिर्भवति शोभना ।। ५.२०.३८।।।।


###Slōka 39###


    एवमुक्तस्तु राक्षस्या समुत्क्षिप्तस्ततो बली ।
    ज्वलद्भास्करवर्णाभं प्रविवेश निवेशनम् ।। ५.२०.३९।।।।


###Slōka 40###


    देवगन्धर्वकन्याश्च नागकन्याश्च तास्ततः ।
    परिवार्य दशग्रीवं विविशुस्तद्गृहोत्तमम् ।। ५.२०.४०।।।।


###Slōka 41###


    स मैथिलीं धर्मपरामवस्थितांप्रवेपमानां परिभर्त्स्य रावणः ।
    ।।


###Slōka 42###


    विहाय सीतां मदनेन मोहितःस्वमेव वेश्म प्रविवेश भास्वरम् ।
    । ५.२०.४१।।


