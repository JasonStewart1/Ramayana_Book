उत्तरकाण्डम्डम्
===============================


## Chapter 11  / सर्गः ११##


###Slōka 1###


    सुमाली वरलब्धांस्तु ज्ञात्वा चैतान्निशाचरान् ।
    उदतिष्ठद्भयं त्यक्त्वा सानुगः स रसातलात् ।। ७.११.१ ॥


###Slōka 2###


    मारीचश्च प्रहस्तश्च विरूपाक्षो महोदरः ।
    उदतिष्ठन्सुसंरब्धाः सचिवास्तस्य रक्षसः ।। ७.११.२ ॥


###Slōka 3###


    सुमाली सचिवैः सार्धं वृतो राक्षसपुङ्गवैः ।
    अभिगम्य दशग्रीवं परिष्वज्येदमब्रवीत् ।। ७.११.३ ॥


###Slōka 4###


    दिष्ट्या ते वत्स सम्प्राप्तश्चिन्तितो ऽयं मनोरथः ।
    यस्त्वं त्रिभुवनश्रेष्ठाल्लब्धवान्वरमुत्तमम् ।। ७.११.४ ॥


###Slōka 5###


    यत्कृते च वयं लङ्कां त्यकत्वा याता रसातलम् ।
    तद्गतं नो महाबाहो महद्विष्णुकृतं भयम् ।। ७.११.५ ॥


###Slōka 6###


    असकृत्तद्भयाद्भीताः परित्यज्य स्वमालयम् ।
    विद्रुताः सहिताः सर्वे प्रविष्टाः स्म रसातलम् ।। ७.११.६ ॥


###Slōka 7###


    अस्मदीया च लङ्केयं नगरी राक्षसोचिता ।
    निवेशिता तव भ्रात्रा धनाध्यक्षेण धीमता ।। ७.११.७ ॥


###Slōka 8###


    यदि नामात्र शक्यं स्यात्साम्ना दानेन वानघ ।
    तरसा वा महाबाहो प्रत्यानेतुं कृतं भवेत् ।। ७.११.८ ॥


###Slōka 9###


    त्वं तु लङ्केश्वरस्तात भविष्यसि न संशयः ।
    त्वया राक्षसवंशो ऽयं निमग्नो ऽपि समुद्धृतः ।सर्वेषां नः प्रभुश्चैव भविष्यसि महाबल ।। ७.११.९ ॥


###Slōka 10###


    अथाब्रवीद्दशग्रीवो मातामहमुपस्थितम् ।
    वित्तेशो गुरुरस्माकं नार्हसे वक्तुमीदृशम् ।। ७.११.१० ॥


###Slōka 11###


    साम्नापि राक्षसेन्द्रेण प्रत्याख्यातो गरीयसा ।
    किञ्चिन्नाह तदा रक्षो ज्ञात्वा तस्य चकीर्षितम् ।। ७.११.११ ॥


###Slōka 12###


    कस्यचित्त्वथ कालस्य वसन्तं रावणं ततः ।
    उक्तवन्तं तथा वाक्यं दशग्रीवं निशाचरः ।। ७.११.१२ ॥


###Slōka 13###


    प्रहस्तः प्रश्रितं वाक्यमिदमाह स कारणम् ।
    । ७.११.१३ ॥


###Slōka 14###


    दशग्रीव महाबाहो नार्हस्त्वं वक्तुमीदृशम् ।
    सौभ्रात्रं नास्ति शूराणां शृणु चेदं वचो मम ।। ७.११.१४ ॥


###Slōka 15###


    अदितिश्च दितिश्चैव भगिन्यौ सहिते हि ते ।
    भार्ये परमरूपिण्यौ कश्यपस्य प्रजापतेः ।। ७.११.१५ ॥


###Slōka 16###


    अदितिर्जनयामास देवांस्त्रिभुवनेश्वरान् ।
    दितिस्त्वजनयत्पुत्रान्कश्यपस्यात्मसम्भवान् ।। ७.११.१६ ॥


###Slōka 17###


    दैत्यानां किल धर्मज्ञ पुरीयं सवनार्णवा ।
    सपर्वता मही वीर ते ऽभवन्प्रभविष्णवः ।। ७.११.१७ ॥


###Slōka 18###


    निहत्य तांस्तु समरे विष्णुना प्रभविष्णुना ।
    देवानां वशमानीतं त्रैलोक्यमिदमव्ययम् ।। ७.११.१८ ॥


###Slōka 19###


    नैतदेको भवानेव करिष्यति विपर्ययम् ।
    सुरासुरैराचरितं तत्कुरुष्व वचो मम ।। ७.११.१९ ॥


###Slōka 20###


    एवमुक्तो दशग्रीवः प्रहृष्टेनान्तरात्मना ।
    चिन्तयित्वा मुहूर्तं वै बाढमित्येव सो ऽब्रवीत् ।। ७.११.२० ॥


###Slōka 21###


    स तु तेनैव हर्षेण तस्मिन्नहनि वीर्यवान् ।
    वनं गतो दशग्रीवः सह तैः क्षणदाचरैः ।। ७.११.२१ ॥


###Slōka 22###


    त्रिकूटस्थः स तु तदा दशग्रीवो निशाचरः ।
    प्रेषयामास दौत्येन प्रहस्तं वाक्यकोविदम् ।। ७.११.२२ ॥


###Slōka 23###


    प्रहस्त शीघ्रं गच्छ त्वं ब्रूहि नैर्ऋतपुङ्गवम् ।
    वचसा मम वित्तेशं सामपूर्वमिदं वचः ।। ७.११.२३ ॥


###Slōka 24###


    इयं लङ्का पुरी राजन्राक्षसानां महात्मनाम् ।
    त्वया निवेशिता सौम्य नैतद्युक्तं तवानघ ।। ७.११.२४ ॥


###Slōka 25###


    तद्भवान्यदि नो ह्यद्य दद्यादतुलविक्रम ।
    कृता भवेन्मम प्रीतिर्धुर्मश्चैवानुपालितः ।। ७.११.२५ ॥


###Slōka 26###


    स तु गत्वा पुरीं लङ्कां धनदेन सुरक्षिताम् ।
    अब्रवीत्परमोदारं वित्तपालमिदं वचः ।। ७.११.२६ ॥


###Slōka 27###


    प्रेषितो ऽहं तव भ्रात्रा दशग्रीवेण सुव्रत ।
    त्वत्समीपं महाबाहो सर्वशस्त्रभृतां वर ।। ७.११.२७ ॥


###Slōka 28###


    तच्छ्रूयतां महाप्राज्ञ सर्वशास्त्रविशारद ।
    वचनं मम वित्तेश यद्ब्रवीति दशाननः ।। ७.११.२८ ॥


###Slōka 29###


    इयं किल पुरी रम्या सुमालिप्रमुखैः पुरा ।
    भुक्तपूर्वा विशालाक्ष राक्षसैर्भीमविक्रमैः ।। ७.११.२९ ॥


###Slōka 30###


    तेन विज्ञाप्यते सो ऽयं साम्प्रतं विश्रवात्मज ।
    तदेषा दीयतां तात याचतस्तस्य सामतः ।। ७.११.३० ॥


###Slōka 31###


    प्रहस्तादभिसंश्रुत्य देवो वैश्रवणो वचः ।
    प्रत्युवाच प्रहस्तं तं वाक्यं वाक्यविशारदः ।। ७.११.३१ ॥


###Slōka 32###


    दत्ता ममेयं पित्रा तु लङ्का शून्या निशाचरैः ।
    निवासिते च मे यक्षैर्दानमानादिभिर्गुणैः ।। ७.११.३२ ॥


###Slōka 33###


    ब्रूहि गच्छ दशग्रीवं पुरं राज्यं च यन्मम ।
    तवाप्येतन्महाबाहो भुङ्क्ष्व राज्यमकण्टकम् ।। ७.११.३३ ॥


###Slōka 34###


    एवमुक्त्वा धनाध्यक्षो जगाम पितुरन्तिकम् ।
    । ७.११.३४ ॥


###Slōka 35###


    अभिवाद्य गुरुं प्राह रावणस्य यदीप्सितम् ।
    एष तात दशग्रीवो दूतं प्रेषितवान्मम ।। ७.११.३५ ॥


###Slōka 36###


    दीयतां नगरी लङ्का पूर्वं रक्षोगणोषिता ।
    मयात्र यदनुष्ठेयं तन्ममाचक्ष्व सुव्रत ।। ७.११.३६ ॥


###Slōka 37###


    ब्रह्मर्षिस्त्वेवमुक्तो ऽसौ विश्रवा मुनिपुङ्गवः ।
    प्राञ्जलिं धनदं प्राह शृणु पुत्र वचो मम ।। ७.११.३७ ॥


###Slōka 38###


    दशग्रीवो महाबाहुरुक्तवान्मम सन्निधौ ।
    मया निर्भर्त्सितश्चासीद्बहुशोक्तः सुदुर्मतिः ।। ७.११.३८ ॥


###Slōka 39###


    स क्रोधेन मया चोक्तो ध्वंसते च पुनः पुनः ।
    श्रेयो ऽभियुक्तं धर्म्यं च शृणु पुत्र वचो मम ।। ७.११.३९ ॥


###Slōka 40###


    वरप्रदानसम्मूढो मान्या ऽमान्यान् स दुर्मतिः ।
    न वेत्ति मम शापाच्च प्रकृतिं दारुणां गतः ।। ७.११.४० ॥


###Slōka 41###


    तस्माद्गच्छ महाबाहो कैलासं धरणीधरम् ।
    निवेशय निवासार्थं त्यक्त्वा लङ्कां सहानुगः ।। ७.११.४१ ॥


###Slōka 42###


    तत्र मन्दाकिनी रम्या नदीनामुत्तमा नदी ।
    काञ्चनैः सूर्यसङ्काशैः पङ्कजैः संवृतोदका ।। ७.११.४२ ॥


###Slōka 43###


    कुमुदैरुत्पलैश्चैव तथा ऽन्यैश्च सुगन्धिभिः ।
    । ७.११.४३ ॥


###Slōka 44###


    तत्र देवाः सगन्धर्वाः साप्सरोरगकिंनराः ।
    विहारशीलाः सततं रमन्ते सर्वदा ऽ ऽश्रिताः ।। ७.११.४४ ॥


###Slōka 45###


    न हि क्षमं तवानेन वैरं धनद रक्षसा ।
    जानीषे हि यथा ऽनेन लब्धः परमको वरः ।। ७.११.४५ ॥


###Slōka 46###


    एवमुक्तो गृहीत्वा ऽ ऽशु तद्वचः पितृगौरवात् ।
    सदारपुत्रः सामान्यः सवाहनधनो गतः ।। ७.११.४६ ॥


###Slōka 47###


    प्रहस्तो ऽथ दशग्रीवं गत्वा वचनमब्रवीत् ।
    प्रहृष्टात्मा महात्मानं सहामात्यं सहानुजम् ।। ७.११.४७ ॥


###Slōka 48###


    शून्या सा नगरी लङ्का त्यक्त्त्वैनां धनदो गतः ।
    प्रविश्य तां सहास्माभिः स्वधर्मं प्रतिपालय ।। ७.११.४८ ॥


###Slōka 49###


    एवमुक्तो दशग्रीवः प्रहस्तेन महाबलः ।
    विवेश नगरीं लङ्कां भ्रातृभिः सबलानुगैः ।। ७.११.४९ ॥


###Slōka 50###


    धनदेन परित्यक्तां सुविभक्तमहापथाम् ।
    आरुरोह स देवारिः स्वर्गं देवाधिपो यथा ।। ७.११.५० ॥


###Slōka 51###


    स चाभिषिक्तः क्षणदाचरैस्तदा निवेशयामास पुरीं दशाननः ।
    निकामपूर्णा च बभूव सा पुरी निशाचरैर्नीलबलाहकोपमैः ।। ७.११.५१ ॥


###Slōka 52###


    धनेश्वरस्त्वथ पितृवाक्यगौरवान्न्यवेशयच्छशिविमले गिरौ पुरीम् ।
    स्वलङ्कृतैर्भवनवरैर्विभूषितां पुरन्दरस्वेव तदा ऽमरावतीम् ।। ७.११.५२ ।।


