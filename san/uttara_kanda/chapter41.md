उत्तरकाण्डम्डम्
===============================


## Chapter 41  / सर्गः ४१##


###Slōka 1###


    विसृज्य च महाबाहुर्ऋक्षवानरराक्षसान् ।
    भ्रातृभिः सहितो रामः प्रमुमोद सुखं सुखी ।। ७.४१.१ ॥


###Slōka 2###


    अथापराह्णसमये भ्रातृभिः सह राघवः ।
    शुश्राव मधुरां वाणीमन्तरिक्षात् प्रभाषिताम् ।। ७.४१.२ ॥


###Slōka 3###


    सौम्य राम निरीक्षस्व सौम्येन वदनेन माम् ।
    कुबेरभवनात्प्राप्तं विद्धि मां पुष्पकं प्रभो ।। ७.४१.३ ॥


###Slōka 4###


    तव शासनमाज्ञाय गतो ऽस्मि भवनं प्रति ।
    उपस्थातुं नरश्रेष्ठ स च मां प्रत्यभाषत ।। ७.४१.४ ॥


###Slōka 5###


    निर्जितस्त्वं नरेन्द्रेण राघवेण महात्मना ।
    निहत्य युधि दुर्धर्षं रावणं राक्षसेश्वरम् ।। ७.४१.५ ॥


###Slōka 6###


    ममापि परमा प्रीतर्हते तस्मिन्दुरात्मनि ।
    रावणे सगणे चैव सपुत्रे सहबान्धवे ।। ७.४१.६ ॥


###Slōka 7###


    स त्वं रामेण लङ्कायां निर्जितः परमात्मना ।
    वह सौम्य तमेव त्वमहमाज्ञापयामि ते ।। ७.४१.७ ॥


###Slōka 8###


    परमो ह्येष मे कामो यत्त्वं राघवनन्दनम् ।
    वहेर्लोकस्य संयानं गच्छस्व विगतज्वरः ।। ७.४१.८ ॥


###Slōka 9###


    सो ऽहं शासनमाज्ञाय धनदस्य महात्मनः ।
    त्वत्सकाशमनुप्राप्तो निर्विशङ्कः प्रतीक्ष माम् ।। ७.४१.९ ॥


###Slōka 10###


    अदृष्यः सर्वभूतानां सर्वेषां धनदाज्ञया ।
    चराम्यहं प्रभावेण तवाज्ञां परिपालयन् ।। ७.४१.१० ॥


###Slōka 11###


    एवमुक्तस्तदा रामः पुष्पकेण महाबलः ।
    उवाच पुष्पकं दृष्ट्वा विमानं पुनरागतम् ।। ७.४१.११ ॥


###Slōka 12###


    यद्येवं स्वागतं ते ऽस्तु विमानवर पुष्पक ।
    आनुकूल्याद्धनेशस्य वृत्तदोषो न नो भवेत् ।। ७.४१.१२ ॥


###Slōka 13###


    लाजैश्चैव तथा पुष्पैर्धूपैश्चैव सुगन्धिभिः ।
    पूजयित्वा महाबाहू राघवः पुष्पकं तदा ।। ७.४१.१३ ॥


###Slōka 14###


    गम्यतामिति चोवाच आगच्छ त्वं स्मरे यदा ।
    सिद्धानां च गतौ सौम्य मा विषादेन योजय ।प्रतिघातश्च ते मा भूद्यथेष्टं गच्छतो दिशः ।। ७.४१.१४ ॥


###Slōka 15###


    एवमस्त्विति रामेण पूजयित्वा विसर्जितम् ।
    अभिप्रेतां दिशं तस्मात्प्रायात्तत्पुष्पकं तदा ।। ७.४१.१५ ॥


###Slōka 16###


    एवमन्तर्हिते तस्मिन्पुष्पके सुकृतात्मनि ।
    भरतः प्राञ्जलिर्वाक्यमुवाच रघुनन्दनम् ।। ७.४१.१६ ॥


###Slōka 17###


    विविधात्मनि दृश्यन्ते त्वयि वीर प्रशासति ।
    अमानुषाणां सत्त्वानां व्याहृतानि मुहुर्मुहुः ।। ७.४१.१७ ॥


###Slōka 18###


    अनामयश्च सत्वानां साग्रो मासो गतो ह्ययम् ।
    जीर्णानामपि सत्त्वानां मृत्युर्नायाति राघव ।। ७.४१.१८ ॥


###Slōka 19###


    अरोगप्रसवा नार्यो वपुष्मन्तो हि मानवाः ।
    हर्षश्चाभ्यधिको राजञ्जनस्य पुरवासिनः ।। ७.४१.१९ ॥


###Slōka 20###


    काले वर्षति पर्जन्यः पातयन्नमृतं पयः ।
    वाताश्चापि प्रवान्त्येते स्पर्शयुक्ताः सुखाः शिवाः ।। ७.४१.२० ॥


###Slōka 21###


    ईदृशो ऽनश्वरो राजा भवेदिति नरेश्वरः ।
    कथयन्ति पुरे राजन्पौरजानपदास्तथा ।। ७.४१.२१ ॥


###Slōka 22###


    एता वाचः सुमधुरा भरतेन समीरिताः ।
    श्रुत्वा रामो मुदा युक्तो बभूव नृपसत्तमः ।। ७.४१.२२ ।।


