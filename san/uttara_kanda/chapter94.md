उत्तरकाण्डम्डम्
===============================


## Chapter 94  / सर्गः ९४##


###Slōka 1###


    तौ रजन्यां प्रभातायां स्नातौ हुतहुताशनौ ।
    यथोक्तमृषिणा पूर्वं सर्वं तत्रोपगायताम् ।। ७.९४.१ ॥


###Slōka 2###


    तां स शुश्राव काकुत्स्थः पूर्वाचार्यविजिर्मिताम् ।
    अपूर्वां पाठ्यजातिं च गेयेन समलङ्कृताम् ।। ७.९४.२ ॥


###Slōka 3###


    प्रमाणैर्बहुभिर्बद्धां तन्त्रीलयसमन्विताम् ।
    बालाभ्यां राघवः श्रुत्वा कौतूहलपरो ऽभवत् ।। ७.९४.३ ॥


###Slōka 4###


    अथ कर्मान्तरे राजा समाहूय महामुनीन् ।
    पार्थिवांश्च नरव्याघ्रः पण्डितान्नैगमांस्तथा ।। ७.९४.४ ॥


###Slōka 5###


    पौराणिकाञ्छब्दविदो ये च वृद्धा द्विजातयः ।
    स्वराणां लक्षणज्ञांश्च उत्सुकान्द्विजसत्तमान् ।। ७.९४.५ ॥


###Slōka 6###


    लक्षणज्ञांश्च गान्धर्वान्नैगमांश्च विशेषतः ।
    पादाक्षरसमासज्ञांश्छन्दःसु परिनिष्ठितान् ।। ७.९४.६ ॥


###Slōka 7###


    कलामात्राविशेषज्ञाञ्ज्योतिषे च परं गतान् ।
    क्रियाकल्पविदश्चैव तथा कार्यविदो जनान् ।। ७.९४.७ ॥


###Slōka 8###


    भाषाज्ञानिङ्गितज्ञांश्च नैगमांश्चाप्यशेषतः ।
    हेतूपचारकुशलान् वचने चापि हैतुकान् ।। ७.९४.८ ॥


###Slōka 9###


    छन्दोविदः पुराणज्ञान्वैदिकान्द्विजसत्तमान् ।
    चित्रज्ञान्वृत्तसूत्रज्ञान्गीतनृत्यविशारदान् ।। ७.९४.९ ॥


###Slōka 10###


    शास्त्रज्ञान्नीतिनिपुणान्वेदान्तार्थप्रबोधकान् ।
    एतान्सर्वान्समानीय गातारौ समवेशयत् ।। ७.९४.१० ॥


###Slōka 11###


    दृष्ट्वा मुनिगणाः सर्वे पार्थिवाश्च महौजसः ।
    पिबन्त इव चक्षुर्भ्यां राजानं गायकौ च तौ ।। ७.९४.११ ॥


###Slōka 12###


    ऊचुः परस्परं चेदं सर्व एव समन्ततः ।
    उभौ रामस्य सदृशौ बिम्बाद्बिम्बमिवोत्थितौ ।। ७.९४.१२ ॥


###Slōka 13###


    जटिलौ यदि न स्यातां न वल्कलधरौ यदि ।
    विशेषं नाधिगच्छामो गायतो राघवस्य च ।। ७.९४.१३ ॥


###Slōka 14###


    तेषां संवदतामेवं श्रोतऽणां हर्षवर्धनम् ।
    गेयं प्रचक्रतुस्तत्र तावुभौ मुनिदारकौ ।। ७.९४.१४ ॥


###Slōka 15###


    ततः प्रवृत्तं मधुरं गान्धर्वमतिमानुषम् ।
    न च तृप्तिं ययुः सर्वे श्रोतारो गानसम्पदा ।। ७.९४.१५ ॥


###Slōka 16###


    प्रवृत्तमादितः पूर्वसर्गं नारददर्शितम् ।
    ततः प्रभृति सर्गांश्च यावद्विंशत्यगायताम् ।। ७.९४.१६ ॥


###Slōka 17###


    ततो ऽपराह्णसमये राघवः समभाषत ।
    श्रुत्वा विंशतिसर्गांस्तान्भ्रातरं भ्रातृवत्सलः ।। ७.९४.१७ ॥


###Slōka 18###


    अष्टादशसहस्राणि सुवर्णस्य महात्मनोः ।
    प्रयच्छ शीघ्रं काकुत्स्थ यदन्यदभिकाङ्क्षितम् ।ददौ शीघ्रं स काकुत्स्थो बालयोर्वै पृथक्पृथक् ।। ७.९४.१८ ॥


###Slōka 19###


    दीयमानं सुवर्णं तु नागृह्णीतां कुशीलवौ ।
    ऊचतुश्च महात्मानौ किमनेनेति विस्मितौ ।। ७.९४.१९ ॥


###Slōka 20###


    वन्येन फलमूलेन निरतौ वनवासिनौ ।
    सुवर्णेन हिरण्येन किं करिष्यावहे वने ।। ७.९४.२० ॥


###Slōka 21###


    तथा तयोः प्रब्रुवतोः कौतूहलसमन्विताः ।
    श्रोतारश्चैव रामश्च सर्व एव सुविस्मिताः ।। ७.९४.२१ ॥


###Slōka 22###


    तस्य चैवागमं रामः काव्यस्य श्रोतुमुत्सुकः ।
    पप्रच्छ तौ महातेजास्तावुभौ मुनिदारकौ ।। ७.९४.२२ ॥


###Slōka 23###


    किम्प्रमाणमिदं काव्यं का प्रतिष्ठा महात्मनः ।
    कर्ता काव्यस्य महतः क्व चासौ मुनिपुङ्गवः ।। ७.९४.२३ ॥


###Slōka 24###


    पृच्छन्तं राघवं वाक्यमूचतुर्मुनिदारकौ ।
    । ७.९४.२४ ॥


###Slōka 25###


    वाल्मीकिर्भगवान्कर्ता सम्प्राप्तो यज्ञसंविधम् ।
    येनेदं चरितं तुभ्यमशेषं सम्प्रदर्शितम् ।। ७.९४.२५ ॥


###Slōka 26###


    सन्निबद्धं हि श्लोकानां चतुर्विशत्सहस्रकम् ।
    उपाख्यानशतं चैव भार्गवेण तपस्विना ।। ७.९४.२६ ॥


###Slōka 27###


    आदिप्रभृति वै राजन्पञ्चसर्गशतानि च ।
    काण्डानि षट् कृतानीह सोत्तराणि महात्मना ।कृतानि गुरुणास्माकमृषिणा चरितं तव ।। ७.९४.२७ ॥


###Slōka 28###


    प्रतिष्ठा ऽ ऽजीवितं यावत्तावत्सर्वस्य वर्तते ।
    । ७.९४.२८ ।। 


###Slōka 29###


    सोत्तराणि महात्मना ।
    यदि बुद्धिः कृता राजञ्छ्रवणाय महारथ ।कर्मान्तरे क्षणीभूतस्तच्छृणुष्व सहानुजः ।। ७.९४.२९ ॥


###Slōka 30###


    बाढमित्यब्रवीद्रामस्तौ चानुज्ञाप्य राघवम् ।
    प्रहृष्टौ जग्मतुः स्थानं यत्रास्ते मुनिपुङ्गवः ।। ७.९४.३० ॥


###Slōka 31###


    रामो ऽपि मुनिभिः सार्धं पार्थिवैश्च महात्मभिः ।
    श्रुत्वा तद्गीतिमाधुर्यं कर्मशालामुपागमत् ।। ७.९४.३१ ॥


###Slōka 32###


    शुश्राव तत्ताललयोपपन्नं सर्गान्वितं स स्वरशब्दयुक्तम् ।
    तन्त्रीलयव्यञ्जनयोगयुक्तं कुशीलवाभ्यां परिगीयमानम् ।। ७.९४.३२ ।।


