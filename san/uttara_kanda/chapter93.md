उत्तरकाण्डम्डम्
===============================


## Chapter 93  / सर्गः ९३##


###Slōka 1###


    वर्तमाने तथाभूते यज्ञे च परमाद्भुते ।
    सशिष्य आजगामाशु वाल्मीकिर्मुनिपुङ्गवः ।। ७.९३.१ ॥


###Slōka 2###


    स दृष्ट्वा दिव्यसङ्काशं यज्ञमद्भुतदर्शनम् ।
    एकान्ते ऋषिवाटानां चकार उटजाञ्छुभान् ।। ७.९३.२ ॥


###Slōka 3###


    शकटांश्च बहून्पूर्णान्फलमूलैश्च शोभनान् ।
    वाल्मीकिवाटे रुचिरे स्थापयन्नविदूरतः ।। ७.९३.३ ॥


###Slōka 4###


    आसीत्सुपूजितो राज्ञा मुनिभिश्च महात्मभिः ।
    वाल्मीकिः सुमहातेजा न्यवसत्परमात्मवान् ।। ७.९३.४ ॥


###Slōka 5###


    स शिष्यावब्रवीद्धृष्टौ युवां गत्वा समाहितौ ।
    कृत्स्नं रामायणं काव्यं गायेथां परया मुदा ।। ७.९३.५ ॥


###Slōka 6###


    ऋषिवाटेषु पुण्येषु ब्राह्मणावसथेषु च ।
    रथ्यासु राजमार्गेषु पार्थिवानां गृहेषु च ।। ७.९३.६ ॥


###Slōka 7###


    रामस्य भवनद्वारि यत्र कर्म च कुर्वते ।
    ऋत्विजामग्रतश्चैव तत्र गेयं विशेषतः ।। ७.९३.७ ॥


###Slōka 8###


    इमानि च फलान्यत्र स्वादूनि विविधानि च ।
    जातानि पर्वताग्रेषु चास्वाद्यास्वाद्य गायताम् ।। ७.९३.८ ॥


###Slōka 9###


    न यास्यथः श्रमं वत्सौ भक्षयित्वा फलानि वै ।
    मूलानि च सुमृष्टानि नगराद्बहिरास्यथः ।। ७.९३.९ ॥


###Slōka 10###


    यदि शब्दापयेद्रामः श्रवणाय महीपतिः ।
    ऋषीणामुपविष्टानां ततो गेयं प्रवर्तताम् ।। ७.९३.१० ॥


###Slōka 11###


    दिवसे विंशतिः सर्गा गेया मधुरया गिरा ।
    प्रमाणैर्बहुभिस्तत्र यथोद्दिष्टा मया पुरा ।। ७.९३.११ ॥


###Slōka 12###


    लोभश्चापि न कर्तव्यः स्वल्पो ऽपि धनकाङ्क्षया ।
    किं धनेनाश्रमस्थानां फलमूलोपजीविना ।। ७.९३.१२ ॥


###Slōka 13###


    यदि पृच्छेत्स काकुत्स्थो युवां कस्येति दारकौ ।
    आवां वाल्मीकिशिष्यौ स्वो ब्रूतमेवं नराधिपम् ।। ७.९३.१३ ॥


###Slōka 14###


    इमास्तन्त्रीः सुमधुराः स्थानं वा ऽपूर्वदर्शनम् ।
    मूर्च्छयित्वा सुमधुरं गायतां विगतज्वरौ ।। ७.९३.१४ ॥


###Slōka 15###


    आदिप्रभृति गेयं स्यान्न चावज्ञाय पार्थिवम् ।
    पिता हि सर्वभूतानां राजा भविति धर्मतः ।। ७.९३.१५ ॥


###Slōka 16###


    तद्युवां हृष्टमनसौ श्वः प्रभाते समास्थितौ ।
    गायेथां मधुरं गेयं तन्त्रीलयसमन्वितम् ।। ७.९३.१६ ॥


###Slōka 17###


    इति सन्दिश्य बहुशो मुनिः प्राचेतसस्तदा ।
    वाल्मीकिः परमोदारस्तूष्णीमासीन्महायशाः ।। ७.९३.१७ ॥


###Slōka 18###


    सन्दिष्टौ मुनिना तेन तावुभौ मैथिलीसुतौ ।
    तथैव करवावेति निर्जग्मतुररिन्दमौ ।। ७.९३.१८ ॥


###Slōka 19###


    तामद्भुतां तौ हृदये कुमारौ निवेश्य वाणीमृषिभाषितां तदा ।
    समुत्सुकौ तौ सममूषतुर्निशां यथा ऽश्विनौ भार्गवनीतिसंहिताम् ।। ७.९३.१९ ।।


