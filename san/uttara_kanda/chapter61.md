उत्तरकाण्डम्डम्
===============================


## Chapter 61  / सर्गः ६१##


###Slōka 1###


    एवं ब्रुवद्भिर्ऋषिभिः काकुत्स्थो वाक्यमब्रवीत् ।
    किं कार्यं ब्रूत मुनयो भयं तावदपैतु वः ।। ७.६१.१ ॥


###Slōka 2###


    तथा ब्रुवति काकुत्स्थे भार्गवो वाक्यमब्रवीत् ।
    भयानां शृणु यन्मूलं देशस्य च नरेश्वर ।। ७.६१.२ ॥


###Slōka 3###


    पूर्वं कृतयुगे राजन्दैतेयः सुमहाबलः ।
    लोलापुत्रो ऽभवज्ज्येष्ठो मधुर्नाम महासुरः ।। ७.६१.३ ॥


###Slōka 4###


    ब्रह्मण्यश्च शरण्यश्च बुद्ध्या च परिनिष्ठितः ।
    सुरैश्च परमोदारैः प्रीतिस्तस्यातुला ऽभवत् ।। ७.६१.४ ॥


###Slōka 5###


    स मधुर्वीर्यसम्पन्नो धर्मे च सुसमाहितः ।
    बहुवर्षसहस्राणि रुद्रप्रीत्या ऽकरोत्तपः ।। ७.६१.५ ॥


###Slōka 6###


    रुद्रः प्रीतो ऽभवत्तस्मै वरं दातुं ययौ च सः ।
    बहुमानाच्च रुद्रेण दत्तस्तस्याद्भुतो वरः ।। ७.६१.६ ॥


###Slōka 7###


    शूलं शूलाद्विनिष्कृष्य महावीर्यं महाप्रभम् ।
    ददौ महात्मा सुप्रीतो वाक्यं चैतदुवाच ह ।। ७.६१.७ ॥


###Slōka 8###


    त्वयायमतुलो धर्मो मत्प्रसादकरः कृतः ।
    प्रीत्या परमया युक्तो ददाम्यायुधमुत्तमम् ।। ७.६१.८ ॥


###Slōka 9###


    यावत्सुरैश्च विप्रैश्च न विरुध्येर्महासुर ।
    तावच्छूलं तवेदं स्यादन्यथा नाशमेप्यति ।। ७.६१.९ ॥


###Slōka 10###


    यश्च त्वामभियुञ्जीत युद्धाय विगतज्वरः ।
    तं शूलो भस्मसात्कृत्वा पुनरेष्यति ते करम् ।। ७.६१.१० ॥


###Slōka 11###


    एवं रुद्राद्वरं लब्ध्वा भूय एव महासुरः ।
    प्रणिपत्य महादेवं वाक्यमेतदुवाच ह ।। ७.६१.११ ॥


###Slōka 12###


    भगवन्मम वंशस्य शूलमेतदनुत्तमम् ।
    भवेत्तु सततं देव सुराणामीश्वरो ह्यसि ।। ७.६१.१२ ॥


###Slōka 13###


    तं ब्रुवाणं मधुं देवः सर्वभूतपतिः शिवः ।
    प्रत्युवाच महातेजा नैतदेवं भविष्यति ।। ७.६१.१३ ॥


###Slōka 14###


    मा भूत्ते विफला वाणी मत्प्रसादकृता शुभा ।
    भवतः पुत्रमेकं तु शूलमेतद्भजिष्यते ।। ७.६१.१४ ॥


###Slōka 15###


    यावत्करस्थः शूलो ऽयं भविष्यति सुतस्य ते ।
    अवध्यः सर्वभूतानां शूलहस्तो भविष्यति ।। ७.६१.१५ ॥


###Slōka 16###


    एवं मधुर्वरं लब्ध्वा देवात्सुमहदद्भुतम् ।
    भवनं सो ऽसुरश्रेष्ठः कारयामास सुप्रभम् ।। ७.६१.१६ ॥


###Slōka 17###


    तस्य पत्नी महाभागा प्रिया कुम्भीनसीति या ।
    विश्वावसोरपत्यं सा ह्यनलायां महाप्रभा ।। ७.६१.१७ ॥


###Slōka 18###


    तस्याः पुत्रो महावीर्यो लवणो नाम दारुणः ।
    बाल्यात्प्रभृति दुष्टात्मा पापान्येव समाचरत् ।। ७.६१.१८ ॥


###Slōka 19###


    तं पुत्रं दुर्विनीतं तु दृष्ट्वा क्रोधसमन्वितः ।
    मधुः स शोकमापेदे न चैनं किञ्चिदब्रवीत् ।। ७.६१.१९ ॥


###Slōka 20###


    स विहाय त्विमं लोकं प्रविष्टो वरुणालयम् ।
    शूलं निवेश्य लवणे वरं तस्मै न्यवेदयत् ।। ७.६१.२० ॥


###Slōka 21###


    स प्रभावेण शूलस्य दौरात्म्येनात्मनस्तथा ।
    सन्तापयति लोकांस्त्रीन्विशेषेण च तापसान् ।। ७.६१.२१ ॥


###Slōka 22###


    एवंप्रभावो लवणः शूलं चैव तथाविधम् ।
    श्रुत्वा प्रमाणं काकुत्स्थ त्वं हि नः परमा गतिः ।। ७.६१.२२ ॥


###Slōka 23###


    बहवः पार्थिवा राम भयार्तैर्ऋषिभिः पुरा ।
    अभयं याचिता वीर त्रातारं न च विद्महे ।। ७.६१.२३ ॥


###Slōka 24###


    ते वयं रावणं श्रुत्वा हतं सबलवाहनम् ।
    त्रातारं विद्महे तात नान्यं भुवि नराधिपम् ।तत्परित्रातुमिच्छामो लवणाद्भयपीडितान् ।। ७.६१.२४ ॥


###Slōka 25###


    इति राम निवेदितं तु ते भयजं कारणमुत्थितं च यत् ।
    विनिवारयितुं भवान्क्षमः कुरु तं काममहीनविक्रम ।। ७.६१.२५ ।।


