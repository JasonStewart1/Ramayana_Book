उत्तरकाण्डम्डम्
===============================


## Chapter 16  / सर्गः १६##


###Slōka 1###


    स जित्वा धनदं राम भ्रातरं राक्षसाधिपः ।
    महासेनप्रसूतिं तद्ययौ शरवणं महत् ।। ७.१६.१ ॥


###Slōka 2###


    अथापश्यदृशग्रीवो रौक्मं शरवणं महत् ।
    गभस्तिजालसंवीतं द्वितीयमिव भास्करम् ।। ७.१६.२ ॥


###Slōka 3###


    स पर्वतं समारुह्य कञ्चिद्रम्यवनान्तरम् ।
    अपश्यत् पुष्पकं तत्र रामविष्टम्भितं तदा ।। ७.१६.३ ॥


###Slōka 4###


    विष्टब्धं पुष्पकं दृष्ट्वा ह्यगमं कामागं कृतम् ।
    अचिन्तयद्राक्षसेन्द्रः सचिवैस्तैः समावृतः ।। ७.१६.४ ॥


###Slōka 5###


    किन्निमित्तं चेच्छया मे नेदं गच्छति पुष्पकम् ।
    पर्वतस्योपरिष्ठस्य कर्मेदं कस्यचिद्भवेत् ।। ७.१६.५ ॥


###Slōka 6###


    ततो ऽब्रवीत्तदा राम मारीचो बुद्धिकोविदः ।
    नेदं निष्कारणं राजन्पुष्पकं यन्न गच्छति ।। ७.१६.६ ॥


###Slōka 7###


    अथवा पुष्पकमिदं धनदान्नान्यवाहनम् ।
    अतो निष्पन्दमभवद्धनाध्यक्षविनाकृतम् ।। ७.१६.७ ॥


###Slōka 8###


    इति वाक्यान्तरे तस्य करालः कृष्णपिङ्गलः ।
    वामनो विकटो मुण्डी नन्दी प्रह्वभुजो बली ।। ७.१६.८ ॥


###Slōka 9###


    ततः पार्श्वमुपागम्य भवस्यानुचरो ऽब्रवीत् ।
    नन्दीश्वरो वचश्चेदं राक्षसेन्द्रमशङ्कितः ।। ७.१६.९ ॥


###Slōka 10###


    निवर्तस्व दशग्रीव शैले क्रीडति शङ्करः ।
    सुपर्णनागयक्षाणां देवगन्धर्वरक्षसाम् ।। ७.१६.१० ॥


###Slōka 11###


    सर्वेषामेव भूतानामगम्यः पर्वतः कृतः ।
    इति नन्दिवचः श्रुत्वा क्रोधात्कम्पितकुण्डलः ।। ७.१६.११ ॥


###Slōka 12###


    रोषात्तु ताम्रनयनः पुष्पकादवरुह्य सः ।
    को ऽयं शङ्कर इत्युक्त्वा शैलमूलमुपागतः ।। ७.१६.१२ ॥


###Slōka 13###


    सो ऽपश्यन्नन्दिनं तत्र देवस्यादूरतः स्थितम् ।
    दीप्तं शूलमवष्टभ्य द्वितीयमिव शङ्करम् ।। ७.१६.१३ ॥


###Slōka 14###


    तं दृष्ट्वा वानरमुखमवज्ञाय स राक्षसः ।
    प्रहासं मुमुचे तत्र सतोय इव तोयदः ।। ७.१६.१४ ॥


###Slōka 15###


    तं क्रुद्धो भगवान्नन्दी शङ्करस्यापरा तनुः ।
    अब्रवीत्तत्र तद्रक्षो दशाननमुपस्थितम् ।। ७.१६.१५ ॥


###Slōka 16###


    यस्माद्वानररूपं मामवज्ञाय दशानन ।
    अशनीपातसङ्काशमपहासं प्रमुक्तवान् ।। ७.१६.१६ ॥


###Slōka 17###


    तस्मान्मद्रूपसम्पन्ना मद्वीर्यसमतेजसः ।
    उत्पत्स्यन्ति वधार्थं हि कुलस्य तव वानराः ।। ७.१६.१७ ॥


###Slōka 18###


    नखदंष्ट्रायुधाः क्रूरा मनःसम्पातरंहसः ।
    युद्धोन्मत्ता बलोद्रिक्ताः शैला इव विसर्पिणः ।। ७.१६.१८ ॥


###Slōka 19###


    ते तव प्रबलं दर्पमुत्सेधं च पृथग्विधम् ।
    व्यपनेष्यन्ति सम्भूय सहामात्यसुतस्य च ।। ७.१६.१९ ॥


###Slōka 20###


    किं त्विदानीं मया शक्यं हन्तुं त्वां हे निशाचर ।
    न हन्तव्यो हतस्त्वं हि पूर्वमेव स्वकर्मभिः ।। ७.१६.२० ॥


###Slōka 21###


    इत्युदीरितवाक्ये तु देवे तस्मिन्महात्मनि ।
    देवदुन्दुभयो नेदुः पुष्पवृष्टिश्च खाच्च्युता ।। ७.१६.२१ ॥


###Slōka 22###


    अचिन्तयित्वा स तदा नन्दिवाक्यं महाबलः ।
    पर्वतं तु समासाद्य वाक्यमाह दशाननः ।। ७.१६.२२ ॥


###Slōka 23###


    पुष्पकस्य गतिश्छिन्ना यत्कृते मम गच्छतः ।
    तमिमं शैलमुन्मूलं करोमि तव गोपते ।। ७.१६.२३ ॥


###Slōka 24###


    केन प्रभावेण भवो नित्यं क्रीडति राजवत् ।
    विज्ञातव्यं न जानीते भयस्थानमुपस्थितम् ।। ७.१६.२४ ॥


###Slōka 25###


    एवमुक्त्वा ततो राम भुजान्विक्षिप्य पर्वते ।
    तोलयामास तं शीघ्रं स शैलं समकम्पत ।। ७.१६.२५ ॥


###Slōka 26###


    चालनात्पर्वतस्यैव गणा देवस्य कम्पिताः ।
    चचाल पार्वती चापि तदा ऽ ऽश्लिष्टा महेश्वरम् ।। ७.१६.२६ ॥


###Slōka 27###


    ततो राम महादवो देवानां प्रवरो हरः ।
    पादाङ्गुष्ठेन तं शैलं पीडयामास लीलया ।। ७.१६.२७ ॥


###Slōka 28###


    पीडितास्तु ततस्तस्य शैलस्याधोगता भुजाः ।
    विस्मिताश्चाभवंस्तत्र सचिवास्तस्य रक्षसः ।। ७.१६.२८ ॥


###Slōka 29###


    रक्षसा तेन रोषाच्च भुजानां पीडनात्तदा ।
    मुक्तो विरावः सहसा त्रैलोक्यं येन कम्पितम् ।। ७.१६.२९ ॥


###Slōka 30###


    मेनिरे वज्रनिष्पेषं तस्यामात्या युगक्षये ।
    तदा वर्त्मस्थचलिता देवा इन्द्रपुरोगमाः ।। ७.१६.३० ॥


###Slōka 31###


    समुद्राश्चापि सङ्क्षुब्धाश्चलिताश्चापि पर्वताः ।
    यक्षा विद्याधराः सिद्धाः किमेतदिति चाब्रुवन् ।। ७.१६.३१ ॥


###Slōka 32###


    अथ ते मन्त्रिणस्तस्य विक्रोशन्तमथाब्रुवन् ।
    तोषयस्व महादेवं नीलकण्ठमुमापतिम् ।। ७.१६.३२ ॥


###Slōka 33###


    तमृते शरणं नान्यं पश्यामो ऽत्र दशानन ।
    स्तुतिभिः प्रणतो भूत्वा तमेव शरणं व्रज ।। ७.१६.३३ ॥


###Slōka 34###


    कृपालुः शङ्करस्तुष्टः प्रसादं ते विधास्यति ।
    एवमुक्तस्तदामात्यैस्तुष्टाव वृषभध्वजम् ।। ७.१६.३४ ॥


###Slōka 35###


    सामभिर्विविधैः स्तोत्रैः प्रणम्य स दशाननः ।
    संवत्सरसहस्रं तु रुदतो रक्षसो गतम् ।। ७.१६.३५ ॥


###Slōka 36###


    ततः प्रीतो महादेवः शैलाग्रे विष्ठितः प्रभुः ।
    मुक्त्वा चास्य भुजान्राम प्राह वाक्यं दशाननम् ।। ७.१६.३६ ॥


###Slōka 37###


    प्रीतो ऽस्मि तव वीर्यस्य शौण्डार्याच्च दशानन ।
    शैलाक्रान्तेन यो मुक्तस्त्वया रावः सुदारुणः ।। ७.१६.३७ ॥


###Slōka 38###


    यस्माल्लोकत्रयं चैतद्रावितं भयमागतम् ।
    तस्मात्त्वं रावणो नाम नाम्ना राजन्भविष्यसि ।। ७.१६.३८ ॥


###Slōka 39###


    देवता मानुषा यक्षा ये चान्ये जगतीतले ।
    एवं त्वामभिधास्यन्ति रावणं लोकरावणम् ।। ७.१६.३९ ॥


###Slōka 40###


    गच्छ पौलस्त्य विस्रब्धं पथा येन त्वमिच्छसि ।
    मया चैवाभ्यनुज्ञातो राक्षसाधिप गम्यताम् ।। ७.१६.४० ॥


###Slōka 41###


    एवमुक्तस्तु लङ्केशः शम्भुना स्वयमब्रवीत् ।
    प्रीतो यदि महादेव वरं मे देहि याचतः ।। ७.१६.४१ ॥


###Slōka 42###


    अवध्यत्वं मया प्राप्तं देवगन्धर्वदानवैः ।
    राक्षसैर्गुह्यकैर्नागैर्ये चान्ये बलवत्तराः ।। ७.१६.४२ ॥


###Slōka 43###


    मानुषान्न गणे देव स्वल्पास्ते मम सम्मताः ।
    दीर्घमायुश्च मे प्राप्तं ब्रह्मणस्त्रिपुरान्तक ।। ७.१६.४३ ॥


###Slōka 44###


    वाञ्छितं चायुषः शेषं शस्त्रं त्वं च प्रयच्छ मे ।
    एवमुक्तस्ततस्तेन रावणेन स शङ्करः ।। ७.१६.४४ ॥


###Slōka 45###


    ददौ खड्गं महादीप्तं चन्द्रहासमिति श्रुतम् ।
    आयुषश्चावशेषं च स्थित्वा भूतपतिस्तदा ।। ७.१६.४५ ॥


###Slōka 46###


    दत्त्वोवाच ततः शम्भुर्नावज्ञेयमिदं त्वया ।
    अवज्ञातं यदि हि ते मामेवैष्यत्यसंशयः ।। ७.१६.४६ ॥


###Slōka 47###


    एवं महेश्वरेणैव कृतनामा स रावणः ।
    अभिवाद्य महादेवमारुरोहाथ पुष्पकम् ।। ७.१६.४७ ॥


###Slōka 48###


    ततो महीतले राम पर्यक्रामत रावणः ।
    क्षत्ऺित्रयान्सुमहावीर्यान्बाधमान इतस्ततः ।। ७.१६.४८ ॥


###Slōka 49###


    केचित्तेजस्विनः शूराः क्षत्ऺित्रया युद्धदुर्मदाः ।
    तच्छासनमकुर्वन्तो विनेशुः सपरिच्छदाः ।। ७.१६.४९ ॥


###Slōka 50###


    अपरे दुर्जयं रक्षो जानन्तः प्राज्ञसम्मताः ।
    जिताः स्म इत्यभाषन्त राक्षसं बलदर्पितम् ।। ७.१६.५० ।।


