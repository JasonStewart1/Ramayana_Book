उत्तरकाण्डम्डम्
===============================


## Chapter 23  / सर्गः २३##


###Slōka 1 / श्लोक १###


    ततो जित्वा दशग्रीवो यमं त्रिदशपुङ्गवम् ।
    रावणस्तु रणश्लाघी स्वसहायान्ददर्श ह ।। ७.२३.१ ॥


###Slōka 2 / श्लोक २###


    ततो रुधिरसिक्ताङ्गं प्रहारैर्जर्जरीकृतम् ।
    रावणं राक्षसा दृष्ट्वा ह्यष्टवत् समुपागमन् ।। ७.२३.२ ॥


###Slōka 3 / श्लोक ३###


    जयेन वर्धयित्वा च मारीचप्रमुखास्ततः ।
    पुष्पकं भेजिरे सर्वे सान्त्विता रावणेन तु ।। ७.२३.३ ॥


###Slōka 4 / श्लोक ४###


    ततो रसातलं गच्छन् प्रविष्टः पयसां निधिम् ।
    दैत्योरगगणाध्युष्टं वरुणेन सुरक्षितम् ।। ७.२३.४ ॥


###Slōka 5 / श्लोक ५###


    स तु भोगवतीं गत्वा पुरीं वासुकिपालिताम् ।
    कृत्वा नागान्वशे हृष्टो ययौ मणिमयीं पुरीम् ।। ७.२३.५ ॥


###Slōka 6 / श्लोक ६###


    निवातकवचास्तत्र दैत्या लब्धवरा वसन् ।
    राक्षसान्तान्समागम्य युद्धाय समुपाह्वयत् ।। ७.२३.६ ॥


###Slōka 7 / श्लोक ७###


    ते तु सर्वे सुविक्रान्ता दैतेया बलशालिनः ।
    नानाप्रहरणास्तत्र प्रहृष्टा युद्धदुर्मदाः ।। ७.२३.७ ॥


###Slōka 8 / श्लोक ८###


    शूलैस्त्रिशूलैः कुलिशैः पट्टिशासिपरश्वधैः ।
    अन्योन्यं बिभिदुः क्रुद्धा राक्षसा दानवास्तथा ।। ७.२३.८ ॥


###Slōka 9 / श्लोक ९###


    तेषां तु युध्यमानानां साग्रः संवत्सरो गतः ।
    न चान्यतरयोस्तत्र विजयो वा क्षयो ऽपि वा ।। ७.२३.९ ॥


###Slōka 10 / श्लोक १०###


    ततः पितामहस्तत्र त्रैलोक्यगतिरव्ययः ।
    आजगाम द्रुतं देवो विमानवरमास्थितः ।। ७.२३.१० ॥


###Slōka 11 / श्लोक ११###


    निवातकवचानां तु निवार्य रणकर्म तत् ।
    वृद्धः पितामहो वाक्यमुवाच विदितार्थवत् ।। ७.२३.११ ॥


###Slōka 12 / श्लोक १२###


    नह्ययं रावणो युद्धे शक्यो जेतुं सुरासुरैः ।
    न भवन्तः क्षयं नेतुमपि सामरदानवैः ।। ७.२३.१२ ॥


###Slōka 13 / श्लोक १३###


    राक्षसस्य सखित्वं च भवद्भिः सह रोचते ।
    अविभक्ताश्च सर्वार्थाः सुहृदां नात्र संशयः ।। ७.२३.१३ ॥


###Slōka 14 / श्लोक १४###


    ततो ऽग्निसाक्षिकं सख्यं कृतवांस्तत्र रावणः ।
    निवातकवचैः सार्धं प्रीतिमानभवत्तदा ।। ७.२३.१४ ॥


###Slōka 15 / श्लोक १५###


    अर्थतस्तैर्यथान्यायं संवत्सरमथोषितः ।
    स्वपुरान्निर्विशेषं च प्रियं प्राप्तो दशाननः ।। ७.२३.१५ ॥


###Slōka 16 / श्लोक १६###


    ततोपधार्य मायानां शतमेकं समाप्तवान् ।
    सलिलेन्द्रपुरान्वेषी भ्रमति स्म रसातलम् ।। ७.२३.१६ ॥


###Slōka 17 / श्लोक १७###


    ततो ऽश्मनगरं नाम कालकेयैरधिष्ठितम् ।
    गत्वा तु कालकेयांश्च हत्वा तत्र बलोत्कटान् ।। ७.२३.१७ ॥


###Slōka 18 / श्लोक १८###


    शूर्पणख्याश्च भर्तारमसिना प्राच्छिनत्तदा ।
    श्यालं च बलवन्तं च विद्युज्जिह्वं बलोत्कटम् ।जिह्वया संलिहन्तं च राक्षसं समरे तथा ।। ७.२३.१८ ॥


###Slōka 19 / श्लोक १९###


    तं विजित्य मुहूर्तेन जघ्ने दैत्यांश्चतुःशतम् ।
    । ७.२३.१९ ॥


###Slōka 20 / श्लोक २०###


    ततः पाण्डुरमेघाभं कैलासमिव भास्वरम् ।
    वरुणस्यालयं दिव्यमपश्यद्राक्षसाधिपः ।। ७.२३.२० ॥


###Slōka 21 / श्लोक २१###


    क्षरन्तीं च पयस्तत्र सुरभिं गामवस्थिताम् ।
    यस्याः पयोभिनिष्यन्दात्क्षीरोदो नाम सागरः ।। ७.२३.२१ ।।


###Slōka 22 / श्लोक २२###


    ददर्श रावणस्तत्र गोवृषेन्द्रवरारणिम् ।
    यस्माच्चन्द्रः प्रभवति शीतरश्मिर्निशाकरः ।। ७.२३.२२ ॥


###Slōka 23 / श्लोक २३###


    यं समाश्रित्य जीवन्ति फेनपाः परमर्षयः ।
    अमृतं यत्र चोत्पन्नं स्वधा च स्वधभोजिनाम् ।। ७.२३.२३ ॥


###Slōka 24 / श्लोक २४###


    यां ब्रुवन्ति नरा लोके सुरभिं नाम नामतः ।
    प्रदक्षिणं तु तां कृत्वा रावणः परमाद्भुताम् ।। ७.२३.२४ ॥


###Slōka 25 / श्लोक २५###


    प्रविवेश महाघोरं गुप्तं बहुविधैर्बलैः ।
    ततो धाराशताकीर्णं शारदाभ्रनिभं तदा ।नित्यप्रहृष्टं ददृशे वरुणस्य गृहोत्तमम् ।। ७.२३.२५ ॥


###Slōka 26 / श्लोक २६###


    ततो हत्वा बलाध्यक्षान्समरे तैश्च ताडितः ।
    अब्रवीच्च ततो योधान्राजा शीघ्रं निवेद्यताम् ।। ७.२३.२६ ॥


###Slōka 27 / श्लोक २७###


    युद्धार्थी रावणः प्राप्तस्तस्य युद्धं प्रदीयताम् ।
    वद वा न भयं ते ऽस्ति निर्जितो ऽस्मीति साञ्जलिः ।। ७.२३.२७ ॥


###Slōka 28 / श्लोक २८###


    एतस्मिन्नन्तरे क्रुद्धा वरुणस्य महात्मनः ।
    पुत्राः पौत्राश्च निष्क्रामन्गौश्च पुष्कर एव च ।। ७.२३.२८ ॥


###Slōka 29 / श्लोक २९###


    ते तु वीर्यगुणोपेता बलैः परिवृताः स्वकैः ।
    युङ्क्त्वा रथान्कामगमानुद्यद्भास्वरवर्चसः ।। ७.२३.२९ ॥


###Slōka 30 / श्लोक ३०###


    ततो युद्धं समभवद्दारुणं रोमहर्षणम् ।
    सलिलेन्द्रस्य पुत्राणां रावणस्य च धीमतः ।। ७.२३.३० ॥


###Slōka 31 / श्लोक ३१###


    अमात्यैश्च महावीर्यैर्दशग्रीवस्य रक्षसः ।
    वारुणं तद्बलं कृत्स्नं क्षणेन विनिपातितम् ।। ७.२३.३१ ॥


###Slōka 32 / श्लोक ३२###


    समीक्ष्य स्वबलं सङ्ख्ये वरुणस्य सुतास्तदा ।
    अर्दिताः शरजालेन निवृत्ता रणकर्मणः ।। ७.२३.३२ ॥


###Slōka 33 / श्लोक ३३###


    महीतलगतास्ते तु रावणं दृश्य पुष्पके ।
    आकाशमाशु विविशुः स्यन्दनैः शीघ्रगामिभिः ।। ७.२३.३३ ॥


###Slōka 34 / श्लोक ३४###


    महादासीत्ततस्तेषां तुल्यं स्थानमवाप्य तत् ।
    आकाशयुद्धं तुमुलं देवदानवयोरिव ।। ७.२३.३४ ॥


###Slōka 35 / श्लोक ३५###


    ततस्ते रावणं युद्धे शरैः पावकसन्निभैः ।
    विमुखीकृत्य सन्तुष्टा विनेदुर्विविधान्रवान् ।। ७.२३.३५ ॥


###Slōka 36 / श्लोक ३६###


    ततो महोदरः क्रुद्धो राजानं दृश्य धर्षितम् ।
    त्यक्त्वा मृत्युभयं वीरो युद्धकाङ्क्षी व्यलोकयत् ।। ७.२३.३६ ॥


###Slōka 37 / श्लोक ३७###


    तेन ते दारुणा युद्धे कामगाः पवनोपमाः ।
    महोदरेण गदया हता वै प्रययुः क्षितिम् ।। ७.२३.३७ ॥


###Slōka 38 / श्लोक ३८###


    तेषां वरुणपुत्राणां हत्वा योधान्हयाञ्छतान् ।
    मुमोचाशु महानादं विरथान्प्रेक्ष्य तान्स्थितान् ।। ७.२३.३८ ॥


###Slōka 39 / श्लोक ३९###


    ते तु तेषां रथाः साश्वाः सह सारथिभिर्हतैः ।
    महोदरेण निहताः पतिताः पृथिवीतले ।। ७.२३.३९ ॥


###Slōka 40 / श्लोक ४०###


    ते तु त्यक्त्वा रथान्पुत्रा वरुणस्य महात्मनः ।
    आकाशे विष्ठिताः शूराः स्वप्रभावान्न विव्यथुः ।। ७.२३.४० ॥


###Slōka 41 / श्लोक ४१###


    धनूंषि कृत्वा सज्जानि विनिर्भिद्य महोदरम् ।
    रावणं समरे क्रुद्धाः सहिताः समभिद्रवन् ।। ७.२३.४१ ॥


###Slōka 42 / श्लोक ४२###


    सायकैश्चापविभ्रष्टैर्वज्रकल्पैः सुदारुणैः ।
    दारयन्ति स्म सङ्क्रुद्धा मेघा इव महागिरिम् ।। ७.२३.४२ ॥


###Slōka 43 / श्लोक ४३###


    ततः क्रुद्धो दशग्रीवः कालाग्निरिव निर्गतः ।
    शरवर्षैर्महाघोरैस्तेषां मर्मस्वताडयत् ।। ७.२३.४३ ॥


###Slōka 44 / श्लोक ४४###


    ततस्तेनैव सहसा सीदन्ति स्म पदातयः ।
    मुसलानि विचित्राणि ततो भल्लशतानि च ।। ७.२३.४४ ॥


###Slōka 45 / श्लोक ४५###


    पट्टिशांश्चैव शक्तीश्च शतघ्नीस्तोमरांस्तथा ।
    पातयामास दुर्धर्षस्तेषामुपरि विष्ठितः ।। ७.२३.४५ ॥


###Slōka 46 / श्लोक ४६###


    अपविद्धास्तु ते वीरा विनिष्पेतुः पदातयः ।
    महापङ्कमिवासाद्य कुञ्जराष्षष्टिहायनाः ।। ७.२३.४६ ॥


###Slōka 47 / श्लोक ४७###


    सीदमानान्सुतान्दृष्ट्वा विह्वलान्सुमहौजसः ।
    ननाद रावणो हर्षान्महानम्बुधरो यथा ।। ७.२३.४७ ॥


###Slōka 48 / श्लोक ४८###


    ततो रक्षो महानादान्मुक्त्वा हन्ति स्म वारुणान् ।
    नानाप्रहरणोपेतैर्धारापातैरिवाम्बुदः ।। ७.२३.४८ ॥


###Slōka 49 / श्लोक ४९###


    ततस्ते विमुखाः सर्वे पतिता धरणीतले ।
    रणात्स्वपुरुषैः शीघ्रं गृहाण्येव प्रवेशिताः ।। ७.२३.४९ ॥


###Slōka 50 / श्लोक ५०###


    तानब्रवीत्ततो रक्षो वरुणाय निवेद्यताम् ।
    । ७.२३.५० ॥


###Slōka 51 / श्लोक ५१###


    रावणं त्वब्रवीन्मन्त्री प्रहस्तो (प्रहसो) नाम वारुणः ।
    गतः खलु महाराजो ब्रह्मलोकं जलेश्वरः ।। ७.२३.५१ ॥


###Slōka 52 / श्लोक ५२###


    गान्धर्वं वरुणः श्रोतुं यं त्वमाह्वयसे युधि ।
    तत्किं तव वृथा वीर परिश्रम्य गते नृपे ।ये तु सन्निहिता वीराः कुमारास्ते पराजिताः ।। ७.२३.५२ ॥


###Slōka 53 / श्लोक ५३###


    राक्षसेन्द्रस्तु तच्छ्रुत्वा नाम विश्राव्य चात्मनः ।
    हर्षान्नादं विमुञ्चन्वै निष्क्रान्तो वरुणालयात् ।। ७.२३.५३ ॥


###Slōka 54 / श्लोक ५४###


    आगतस्तु पथा येन तेनैव विनिवृत्य सः ।
    लङ्कामभिमुखो रक्षो नभस्तलगतो ययौ ।। ७.२३.५४ ।।


