उत्तरकाण्डम्डम्
===============================


## Chapter 36  / सर्गः ३६##


###Slōka 1 / श्लोक १###


    ततः पितामहं दृष्ट्वा वायुः पुत्रवधार्दितः ।
    शिशुकं तं समादाय उत्तस्थौ धातुरग्रतः ।। ७.३६.१ ॥


###Slōka 2 / श्लोक २###


    चलकुण्डलमौलिस्रक्तपनीयविभूषणः ।
    पादयोर्न्यपतद्वायुस्तिस्रोपस्थाय वेधसे ।। ७.३६.२ ॥


###Slōka 3 / श्लोक ३###


    तं तु वेदविदा तेन लम्बाभरणशोभिना ।
    वायुमुत्थाप्य हस्तेन शिशुं तं परिमृष्टवान् ।। ७.३६.३ ॥


###Slōka 4 / श्लोक ४###


    स्पृष्टमात्रस्ततः सो ऽथ सलीलं पद्मयोनिना ।
    जलसिक्तं यथा सस्यं पुनर्जीवितमाप्तवान् ।। ७.३६.४ ॥


###Slōka 5 / श्लोक ५###


    प्राणवन्तमिमं दृष्ट्वा प्राणो गन्धवहो मुदा ।
    चचार सर्वभूतेषु सन्निरुद्धं यथा पुरा ।। ७.३६.५ ॥


###Slōka 6 / श्लोक ६###


    मरुद्रोधाद्विनिर्मुक्तास्ताः प्रजा मुदिता ऽभवन् ।
    शीतदाहविनिर्मुक्ताः पद्मिन्य इव साम्बुजाः ।। ७.३६.६ ॥


###Slōka 7 / श्लोक ७###


    ततस्त्रियुग्मस्त्रिककुत्ऺित्रधामा त्रिदशार्चितः ।
    उवाच देवता ब्रह्मा मारुतप्रियकाम्यया ।। ७.३६.७ ॥


###Slōka 8 / श्लोक ८###


    भो महेन्द्रेशवरुणप्रजेश्वरधनेश्वराः ।
    जानतामपि वः सर्वं वक्ष्यामि श्रूयतां हितम् ।। ७.३६.८ ॥


###Slōka 9 / श्लोक ९###


    अनेन शिशुना कार्यं कर्तव्यं वो भविष्यति ।
    तद्वदध्वं वरान्सर्वे मारुतस्यास्य तुष्टये ।। ७.३६.९ ॥


###Slōka 10 / श्लोक १०###


    ततः सहस्रनयनः प्रीतियुक्तः शुभाननः ।
    कुशेशयमयीं मालामुत्क्षिप्येदं वचो ऽब्रवीत् ।। ७.३६.१० ॥


###Slōka 11 / श्लोक ११###


    मत्करोत्सृष्टवज्रेण हनुरस्य यथा हतः ।
    नाम्ना वै कपिशार्दूलो भविता हनुमानिति ।। ७.३६.११ ॥


###Slōka 12 / श्लोक १२###


    अहमस्य प्रदास्यामि परमं वरमद्भुतम् ।
    इतः प्रभृति वज्रस्य ममावध्यो भविष्यति ।। ७.३६.१२ ॥


###Slōka 13 / श्लोक १३###


    मार्तण्डस्त्वब्रवीत्तत्र भगवांस्तिमिरापहः ।
    तेजसो ऽस्य मदीयस्य ददामि शतिकां कलाम् ।। ७.३६.१३ ॥


###Slōka 14 / श्लोक १४###


    यदा तु शास्त्राण्यध्येतुं शक्तिरस्य भविष्यति ।
    तदास्य शास्त्रं दास्यामि येन वाग्ग्मी भविष्यति ।। ७.३६.१४ ॥


###Slōka 15 / श्लोक १५###


    नचास्य भविता कश्चित्सदृशः शास्त्रदर्शने ।
    वरुणश्च वरं प्रादान्नास्य मृत्युर्भविष्यति ।वर्षायुतशतेनापि मत्पाशादुदकादपि ।। ७.३६.१५ ॥


###Slōka 16 / श्लोक १६###


    यमो दण्डादवध्यत्वमरोगत्वं च नित्यशः ।
    वरं ददामि सन्तुष्ट अविषादं च संयुगे ।। ७.३६.१६ ॥


###Slōka 17 / श्लोक १७###


    गदेयं मामिका नैनं संयुगेषु वधिष्यति ।
    इत्येवं वरदः प्राह तदा ह्येकाक्षिपिङ्गलः ।। ७.३६.१७ ॥


###Slōka 18 / श्लोक १८###


    मत्तो मदायुधानां च न वध्यो ऽयं भविष्यति ।
    इत्येवं शङ्करेणापि दत्तो ऽस्य परमो वरः ।। ७.३६.१८ ॥


###Slōka 19 / श्लोक १९###


    सर्वेषां ब्रह्मदण्डानामवध्यो ऽयं भविष्यति ।
    दीर्घायुश्च महात्मा च इति ब्रह्माब्रवीद्वचः ।। ७.३६.१९ ॥


###Slōka 20 / श्लोक २०###


    विश्वकर्मा च दृष्ट्वैनं बालसूर्योपमं शिशुम् ।
    शिल्पिनां प्रवरः प्रादाद्वरमस्य महामतिः ।। ७.३६.२० ॥


###Slōka 21 / श्लोक २१###


    मत्कृतानि च शस्त्राणि यानि दिव्यानि संयुगे ।
    तैरवध्यत्वमापन्नश्चिरजीवी भविष्यति ।। ७.३६.२१ ॥


###Slōka 22 / श्लोक २२###


    ततः सुराणां तु वरैर्दृष्ट्वा ह्येनमलङ्कृतम् ।
    चतुर्मुखस्तुष्टमना वायुमाह जगद्गुरुः ।। ७.३६.२२ ॥


###Slōka 23 / श्लोक २३###


    अमित्राणां भयकरो मित्राणामभयङ्करः ।
    अजेयो भविता पुत्रस्तव मारुत मारुतिः ।। ७.३६.२३ ॥


###Slōka 24 / श्लोक २४###


    कामरूपः कामचारी कामगः प्लवतां वरः ।
    भवत्यव्याहतगतिः कीर्तिमांश्च भविष्यति ।। ७.३६.२४ ॥


###Slōka 25 / श्लोक २५###


    रावणोत्सादनार्थानि रामप्रियकरणि च ।
    रोमहर्षकराण्येष कर्ता कर्माणि संयुगे ।। ७.३६.२५ ॥


###Slōka 26 / श्लोक २६###


    एवमुक्त्वा तमामन्त्र्य मारुतं त्वमरैः सह ।
    यथागतं ययुः सर्वे पितामहपुरोगमाः ।। ७.३६.२६ ॥


###Slōka 27 / श्लोक २७###


    सो ऽपि गन्धवहः पुत्रं प्रगृह्य गृहमानयत् ।
    अञ्जनायास्तमाचख्यौ वरदत्तं विनिर्गतः ।। ७.३६.२७ ॥


###Slōka 28 / श्लोक २८###


    प्राप्य राम वरानेष वरदानसमन्वितः ।
    बलेनात्मनि संस्थेन सो ऽपूर्यत यथा ऽर्णवः ।। ७.३६.२८ ॥


###Slōka 29 / श्लोक २९###


    तरसा पूर्यमाणो ऽपि तदा वानरपुङ्गवः ।
    आश्रमेषु महर्षीणामपराध्यति निर्भयः ।। ७.३६.२९ ॥


###Slōka 30 / श्लोक ३०###


    स्रुग्भाण्डान्यग्निहोत्रं च वल्कलाजिनसञ्चयान् ।
    भग्नविच्छिन्नविध्वस्तान्संशान्तानां करोत्ययम् ।। ७.३६.३० ॥


###Slōka 31 / श्लोक ३१###


    एवंविधानि कर्माणि प्रावर्तत महाबलः ।
    सर्वेषां ब्रह्मदण्डानामवध्यः शम्भुना कृतः ।। ७.३६.३१ ॥


###Slōka 32 / श्लोक ३२###


    जानन्त ऋषयस्तं वै सहन्ते तस्य शक्तितः ।
    । ७.३६.३२ ॥


###Slōka 33 / श्लोक ३३###


    यथा केसरिणा त्वेष वायुना सो ऽञ्जनासुतः ।
    प्रतिषिद्धो ऽपि मर्यादां लङ्घयत्येव वानरः ।। ७.३६.३३ ॥


###Slōka 34 / श्लोक ३४###


    ततो महर्षयः क्रुद्धा भृग्वङ्गिरसवंशजाः ।
    शेपुरेनं रघुश्रेष्ठ नातिक्रुद्धातिमन्यवः ।। ७.३६.३४ ॥


###Slōka 35 / श्लोक ३५###


    बाधसे यत्समाश्रित्य बलमस्मान्प्लवङ्गम ।
    तद्दीर्घकालं वेत्तासि नास्माकं शापमोहितः ।यदा ते स्मार्यते कीर्तिस्तदा ते वर्धते बलम् ।। ७.३६.३५ ॥


###Slōka 36 / श्लोक ३६###


    ततस्स हृततेजौजा महर्षिवचनौजसा ।
    एषोश्रमाणि तान्येव मृदुभावं गतो ऽचरत् ।। ७.३६.३६ ॥


###Slōka 37 / श्लोक ३७###


    अथर्क्षरजसो नाम वालिसुग्रीवयोः पिता ।
    सर्ववानरराजा ऽ ऽसीत्तेजसा भास्करप्रभः ।। ७.३६.३७ ॥


###Slōka 38 / श्लोक ३८###


    स तु राज्यं चिरं कृत्वा वानराणां हरीश्वरः ।
    स च ऋक्षरजा नाम कालधर्मेण सङ्गतः ।। ७.३६.३८ ॥


###Slōka 39 / श्लोक ३९###


    तस्मिन्नस्तमिते चाथ मन्त्रिभिर्मन्त्रकोविदैः ।
    पित्र्ये पदे कृतो वाली सुग्रीवो वालिनः पदे ।। ७.३६.३९ ॥


###Slōka 40 / श्लोक ४०###


    सुग्रीवेण समं त्वस्य अद्वैधं छिद्रवर्जितम् ।
    आबाल्यं सख्यमभवदनिलस्याग्निना यथा ।। ७.३६.४० ॥


###Slōka 41 / श्लोक ४१###


    एष शापवशादेव न वेद बलमात्मनः ।
    वालिसुग्रीवयोर्वैरं यदा राम समुत्थितम् ।। ७.३६.४१ ॥


###Slōka 42 / श्लोक ४२###


    न ह्येष राम सुग्रीवो भ्राम्यमाणो ऽपि वालिना ।
    । ७.३६.४२ ॥


###Slōka 43 / श्लोक ४३###


    देव जानाति न ह्येष बलमात्मनि मारुतिः ।
    ऋषिशापाहृतबलस्तदैष कपिसत्तमः ।। ७.३६.४३ ॥


###Slōka 44 / श्लोक ४४###


    सिंहः कुञ्जररुद्धो वा आस्थितः सहितो रणे ।
    । ७.३६.४४ ॥


###Slōka 45 / श्लोक ४५###


    पराक्रमोत्साहमतिप्रतापसौशील्यमाधुर्यनयानयैश्च ।
    गाम्भीर्यचातुर्यसुवीर्यधैर्यैर्हनूमतः को ऽभ्यधिको ऽस्ति लोके ।। ७.३६.४५ ॥


###Slōka 46 / श्लोक ४६###


    असौ पुनर्व्याकरणं ग्रहीष्यन्सूर्योन्मुखः प्रष्टुमना कपीन्द्रः ।
    उद्यद्गिरेरस्तगिरिं जगाम ग्रन्थं महद्धारयनप्रमेयः ।। ७.३६.४६ ॥


###Slōka 47 / श्लोक ४७###


    ससूत्रवृत्त्यर्थपदं महार्थं ससङ्ग्रहं साद्ध्यति वै कपीन्द्रः ।
    नह्यस्य कश्चित्सदृशो ऽस्ति शास्त्रे वैशारदे च्छन्दगतौ तथैव ।। ७.३६.४७ ॥


###Slōka 48 / श्लोक ४८###


    सर्वासु विद्यासु तपोविधाने प्रस्पर्धते ऽयो हि गुरुं सुराणाम् ।
    सो ऽयं नवव्याकरणार्थवेत्ता ब्रह्मा भविष्यत्यपि ते प्रसादात् ।। ७.३६.४८ ॥


###Slōka 49 / श्लोक ४९###


    प्रवीविवक्षोरिव सागरस्य लोकान्दिधक्षोरिव पावकस्ययुगक्षये ह्येव यथान्तकस्य हनूमतः स्थास्यति कः पुरस्तात् ।
    । ७.३६.४९ ॥


###Slōka 50 / श्लोक ५०###


    एषेव चान्ये च महाकपीन्द्राः सुग्रीवमैन्दद्विविदाः सनीलाः ।
    सतारतारेयनलाः सरम्भास्त्वत्कारणाद्राम सुरैर्हि सृष्टाः ।। ७.३६.५० ॥


###Slōka 51 / श्लोक ५१###


    तदेत्कथितं सर्वं यन्मां त्वं परिपृच्छसि ।
    हनूमतो बालभावे कर्मैतत्कथितं मया ।। ७.३६.५१ ॥


###Slōka 52 / श्लोक ५२###


    श्रुत्वा ऽगस्त्यस्य कथितं रामः सौमित्रिरेव च ।
    विस्मयं परमं जग्मुर्वानरा राक्षसैः सह ।। ७.३६.५२ ॥


###Slōka 53 / श्लोक ५३###


    अगस्त्यस्त्वब्रवीद्रामं सर्वमेतछ्रुतं त्वया ।
    दृष्टः सम्भाषितश्चासि राम गच्छामहे वयम् ।। ७.३६.५३ ॥


###Slōka 54 / श्लोक ५४###


    श्रुत्वैतद्राघवो वाक्यमगस्त्यस्योग्रतेजसः ।
    प्राञ्जलिः प्रणतश्चापि महर्षिमिदमब्रवीत् ।। ७.३६.५४ ॥


###Slōka 55 / श्लोक ५५###


    अद्य मे देवता हृष्टाः पितरः प्रपितामहाः ।
    युष्माकं दर्शनादेव नित्यं तुष्टाः सबान्धवाः ।। ७.३६.५५ ॥


###Slōka 56 / श्लोक ५६###


    विज्ञाप्यं तु ममैतद्धि यद्वदाम्यागतस्पृहः ।
    तद्भवद्भिर्मम कृते कर्तव्यमनुकम्पया ।। ७.३६.५६ ॥


###Slōka 57 / श्लोक ५७###


    पौरजानपदान्स्थाप्य स्वकार्येष्वहमागतः ।
    क्रतूनेव करिष्यामि प्रभावाद्भवतां सताम् ।। ७.३६.५७ ॥


###Slōka 58 / श्लोक ५८###


    सदस्या मम यज्ञेषु भवन्तो नित्यमेव तत् ।
    भविष्यथ महावीर्या ममानुग्रहकाङ्क्षिणः ।। ७.३६.५८ ॥


###Slōka 59 / श्लोक ५९###


    अहं युष्मान्समाश्रित्य तपोनिर्धूतकल्मषान् ।
    अनुग्रहीतः पितृभिर्भविष्यामि सुनिर्वृतः ।। ७.३६.५९ ॥


###Slōka 60 / श्लोक ६०###


    तदागन्तव्यमनिशं भवद्भिरिह सङ्गतैः ।
    अगस्त्याद्यास्तु तच्छ्रुत्वा ऋषयः संशितव्रताः ।। ७.३६.६० ॥


###Slōka 61 / श्लोक ६१###


    एवमस्त्विति तं चोक्त्वा प्रयातुमुपचक्रमुः ।
    । ७.३६.६१ ॥


###Slōka 62 / श्लोक ६२###


    एवमुक्त्वा गताः सर्वे ऋषयस्ते यथागतम् ।
    राघवश्च तमेवार्थं चिन्तयामास विस्मितः ।। ७.३६.६२ ॥


###Slōka 63 / श्लोक ६३###


    ततो ऽस्तं भास्करे याते विसृज्य नृपवानरान् ।
    सन्ध्यामुपास्य विधिवत्तदा नरवरोत्तमः ।प्रवृत्तायां रजन्यां तु सो ऽन्तःपुरचरो ऽभवत् ।। ७.३६.६३ ।।


