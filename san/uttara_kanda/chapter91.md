उत्तरकाण्डम्डम्
===============================


## Chapter 91  / सर्गः ९१##


###Slōka 1###


    एतदाख्याय काकुत्स्थो भ्रातृभ्याममितप्रभः ।
    लक्ष्मणं पुनरेवाह धर्मयुक्तमिदं वचः ।। ७.९१.१ ॥


###Slōka 2###


    वसिष्ठं वामदेवं च जाबालिमथ कश्यपम् ।
    द्विजांश्च सर्वप्रवरानश्वमेधपुरस्कृतान् ।। ७.९१.२ ॥


###Slōka 3###


    एतान्सर्वान्समानीय मन्त्रयित्वा च लक्ष्मण ।
    हयं लक्षणसम्पन्नं विमोक्ष्यामि समाधिना ।। ७.९१.३ ॥


###Slōka 4###


    तद्वाक्यं राघवेणोक्तं श्रुत्वा त्वरितविक्रमः ।
    द्विजान्सर्वान्समाहूय दर्शयामास राघवम् ।। ७.९१.४ ॥


###Slōka 5###


    ते दृष्ट्वा देवसङ्काशं कृतपादाभिवन्दनम् ।
    राघवं सुदुराधर्षमाशीर्भिः समपूजयन् ।। ७.९१.५ ॥


###Slōka 6###


    प्राञ्जलिः स तदा भूत्वा राघवो द्विजसत्तमान् ।
    आचचक्षे ऽश्वमेधस्य ह्यभिप्रायं महायशाः ।। ७.९१.६ ॥


###Slōka 7###


    ते तु रामस्य तच्छ्रुत्वा नमस्कृत्वा वृषध्वजम् ।
    अश्वमेधं द्विजाः सर्वे पूजयन्ति स्म सर्वशः ।। ७.९१.७ ॥


###Slōka 8###


    स तेषां द्विजमुख्यानां वाक्यमद्भुतदर्शनम् ।
    अश्वमेधाश्रितं श्रुत्वा भृशं प्रीतो ऽभवत्तदा ।। ७.९१.८ ॥


###Slōka 9###


    विज्ञाय कर्म तत्तेषां रामो लक्ष्मणमब्रवीत् ।
    प्रेषयस्व द्रुतं दूतान् सुग्रीवाय महात्मने ।। ७.९१.९ ॥


###Slōka 10###


    यथा महद्भिर्हरिभिर्बहुभिश्च वनौकसाम् ।
    सार्धमागच्छ भद्रं ते ह्यनुभोक्तुं महोत्सवम् ।। ७.९१.१० ॥


###Slōka 11###


    बिभीषणश्च रक्षोभिः कामगैर्बहुभिर्वृतः ।
    अश्वमेधं महायज्ञमायात्वतुलविक्रमः ।। ७.९१.११ ॥


###Slōka 12###


    राजानश्च महाभागा ये मे प्रियचिकीर्षवः ।
    सानुगाः क्षिप्रमायान्तु यज्ञं द्रष्टुमनुत्तमम् ।। ७.९१.१२ ॥


###Slōka 13###


    देशान्तरगता ये च द्विजा धर्मसमाहिताः ।
    आमन्त्रयस्व तान्सर्वानश्वमेधाय लक्ष्मण ।। ७.९१.१३ ॥


###Slōka 14###


    ऋषयश्च महाबाहो आहूयन्तां तपोधनाः ।
    देशान्तरगताः सर्वे सदाराश्च द्विजातयः ।तथैव तालावचरास्तथैव नटनर्तकाः ।। ७.९१.१४ ॥


###Slōka 15###


    यज्ञवाटश्च सुमहान्गोमत्या नैमिशे वने ।
    आज्ञाप्यतां महाबाहो तद्धि पुण्यमनुत्तमम् ।। ७.९१.१५ ॥


###Slōka 16###


    शान्तयश्च महाबाहो प्रवर्त्यन्तां समन्ततः ।
    । ७.९१.१६ ॥


###Slōka 17###


    शतशश्चापि धर्मज्ञाः क्रतुमुख्यमनुत्तमम् ।
    अनुभूय महायज्ञं नैमिशे रघुनन्दन ।। ७.९१.१७ ॥


###Slōka 18###


    तुष्टः पुष्टश्च सर्वो ऽसौ मानितश्च यथाविधि ।
    प्रीतिं यास्यति धर्मज्ञ शीघ्रमामन्त्र्यतां जनः ।। ७.९१.१८ ॥


###Slōka 19###


    शतं वाहसहस्राणां तण्डुलानां वपुष्मताम् ।
    अयुतं तिलमुद्गानां प्रयात्वग्रे महाबल ।। ७.९१.१९ ॥


###Slōka 20###


    चणकानां कुलित्थानां माषाणां लवणस्य च ।
    अतो ऽनुरूपं स्नेहं च गन्धं सङ्क्षिप्तमेव च ।। ७.९१.२० ॥


###Slōka 21###


    सुवर्णकोट्यो बहुला हिरण्यस्य शतोत्तराः ।
    अग्रतो भरतः कृत्वा गच्छत्वग्रे समाधिना ।। ७.९१.२१ ॥


###Slōka 22###


    अन्तरा पण्यवीथ्यश्च सर्वे च नटनर्तकाः ।
    सूदा नार्यश्च बहवो नित्यं यौवनशालिनः ।। ७.९१.२२ ॥


###Slōka 23###


    भरतेन तु सार्धं ते यान्तु सैन्यानि चाग्रतः ।
    नैगमा बलवृद्धाश्च द्विजाश्च सुसमाहिताः ।। ७.९१.२३ ॥


###Slōka 24###


    कर्मान्तिकान्वर्धकिनः कोशाध्यक्षांश्च नैगमान् ।
    मम मातऽस्तथा सर्वाः कुमारान्तःपुराणि च ।। ७.९१.२४ ॥


###Slōka 25###


    काञ्चनीं मम पत्नीं च दीक्षायां ज्ञांश्च कर्मणि ।
    अग्रतो भरतः कृत्वा गच्छत्वग्रे महायशाः ।। ७.९१.२५ ॥


###Slōka 26###


    उपकार्या महार्हाश्च पार्थिवानां महौजसाम् ।
    सानुगानां नरश्रेष्ठो व्यादिदेश महाबलः ।। ७.९१.२६ ।।


