उत्तरकाण्डम्डम्
===============================


## Chapter 80  / सर्गः ८०##


###Slōka 1###


    एतदाख्याय रामाय महर्षिः कुम्भसम्भवः ।
    अस्यामेवापरं वाक्यं कथायामुपचक्रमे ।। ७.८०.१ ॥


###Slōka 2###


    ततः स दण्डः काकुत्स्थ बहुवर्षगणायुतम् ।
    अकरोत्तत्र दान्तात्मा राज्यं निहतकण्टकम् ।। ७.८०.२ ॥


###Slōka 3###


    अथ काले तु कस्मिंश्चिद्राजा भार्गवमाश्रमम् ।
    रमणीयमुपाक्रामच्चैत्रे मासि मनोरमे ।। ७.८०.३ ॥


###Slōka 4###


    तत्र भार्गवकन्यां स रूपेणाप्रतिमां भुवि ।
    विचरन्तीं वनोद्देशे दण्डो ऽपश्यदनुत्तमाम् ।। ७.८०.४ ॥


###Slōka 5###


    स दृष्ट्वा तां सुदुर्मेधा अनङ्गशरपीडितः ।
    अभिगम्य सुसंविग्नां कन्यां वचनमब्रवीत् ।। ७.८०.५ ।।


###Slōka 6###


    कुतस्त्वमसि सुश्रोणि कस्य वा ऽसि सुता शुभे ।
    पीडितो ऽहमनङ्गेन गच्छामि त्वां शुभानने ।। ७.८०.६ ॥


###Slōka 7###


    तस्य त्वेवं ब्रुवाणस्य मोहोन्मत्तस्य कामिनः ।
    भार्गवी प्रत्युवाचेदं वचः सानुनयं नृपम् ।। ७.८०.७ ॥


###Slōka 8###


    भार्गवस्य सुतां विद्धि देवस्याक्लिष्टकर्मणः ।
    अरजां नाम राजेन्द्र ज्येष्ठामाश्रमवासिनीम् ।। ७.८०.८ ॥


###Slōka 9###


    मा मां स्पृश बलाद्राजन्कन्या पितृवशा ह्यहम् ।
    गुरुः पिता मे राजेन्द्र त्वं च शिष्यो महात्मनः ।व्यसनं सुमहत्क्रुद्धः स ते दद्यान्महातपाः ।। ७.८०.९ ॥


###Slōka 10###


    यदि वान्यन्मया कार्यं धर्मदृष्टेन सत्पथा ।
    वरयस्व नरश्रेष्ठ पितरं मे महाद्युतिम् ।। ७.८०.१० ॥


###Slōka 11###


    अन्यथा तु फलं तुभ्यं भवेद्घोराभिसंहितम् ।
    क्रोधेन हि पिता मे ऽसौ त्रैलोक्यमपि निर्दहेत् ।। ७.८०.११ ॥


###Slōka 12###


    दास्यते चानवद्याङ्ग तव मा याचितः पिता ।
    । ७.८०.१२ ॥


###Slōka 13###


    एवं ब्रुवाणामरजां दण्डः कामवशं गतः ।
    प्रत्युवाच मदोन्मत्तः शिरस्याधाय चाञ्जलिम् ।। ७.८०.१३ ॥


###Slōka 14###


    प्रसादं कुरु सुश्रोणि न कालं क्षेप्तुमर्हसि ।
    त्वत्कृते हि मम प्राणा विदीर्यन्ते वरानने ।। ७.८०.१४ ॥


###Slōka 15###


    त्वां प्राप्य मे वधो वा स्याच्छापो वा यदि दारुणः ।
    भक्तं भजस्व मां भीरु भजमानं सुविह्वलम् ।। ७.८०.१५ ॥


###Slōka 16###


    एवमुक्त्वा तु तां कन्यां दोर्भ्यां गृह्य बलाद्बली ।
    विस्फुरन्तीं यथाकामं मैथुनायोपचक्रमे ।। ७.८०.१६ ॥


###Slōka 17###


    एतमर्थं महाघोरं दण्डः कृत्वा सुदारुणम् ।
    नगरं प्रययावाशु मधुमन्तमनुत्तमम् ।। ७.८०.१७ ॥


###Slōka 18###


    अरजा ऽपि रुदन्ती सा आश्रमस्याविदूरतः ।
    प्रतीक्षन्ति सुसंत्रस्ता पितरं देवसन्निभम् ।। ७.८०.१८ ।।


