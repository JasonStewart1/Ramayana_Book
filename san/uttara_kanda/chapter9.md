उत्तरकाण्डम्डम्
===============================


## Chapter 9  / सर्गः ९##


###Slōka 1 / श्लोक १###


    कस्यचित्त्वथ कालस्य सुमाली नाम राक्षसः ।
    रसातलान्मर्त्यलोकं सर्वं वै विचचार ह ।। ७.९.१ ॥


###Slōka 2 / श्लोक २###


    नीलजीमूतसङ्काशस्तप्तकाञ्चनकुण्डलः ।
    कन्यां दुहितरं गृह्य विना पद्ममिव श्रियम् ।। ७.९.२ ॥


###Slōka 3 / श्लोक ३###


    राक्षसेन्द्रः स तु तदा विचरन्वै महीतलम् ।
    तदापश्यत्स गच्छन्तं पुष्पकेण धनेश्वरम् ।। ७.९.३ ॥


###Slōka 4 / श्लोक ४###


    गच्छन्तं पितरं द्रष्टुं पुलस्त्यतनयं विभुम् ।
    तं दृष्ट्वा ऽमरसङ्काशं स्वच्छन्दं तपनोपमम् ।। ७.९.४ ॥


###Slōka 5 / श्लोक ५###


    रसातलं प्रविष्टः सन्मर्त्यलोकात्सविस्मयः ।
    इत्येवं चिन्तयामास राक्षसानां महामतिः ।। ७.९.५ ॥


###Slōka 6 / श्लोक ६###


    किं कृतं श्रेय इत्येवं वर्धेमहि कथं वयम् ।
    अथाब्रवीत्सुतां रक्षः कैकसीं नाम नामतः ।। ७.९.६ ॥


###Slōka 7 / श्लोक ७###


    पुत्रि प्रदानकालो ऽयं यौवनं व्यतिवर्तते ।
    प्रत्याख्यानाच्च भीतैस्त्वं न वरैः प्रतिगृह्यसे ।। ७.९.७ ॥


###Slōka 8 / श्लोक ८###


    त्वत्कृते च वयं सर्वे यन्त्रिता धर्मबुद्धयः ।
    त्वं हि सर्वगुणोपेता श्रीः साक्षादिव पुत्रिके ।कन्यापितृत्वं दुःखं हि सर्वेषां मानकाङ्क्षिणाम् ।। ७.९.८ ॥


###Slōka 9 / श्लोक ९###


    न ज्ञायते च कः कन्यां वरयेदिति कन्यके ।
    । ७.९.९ ॥


###Slōka 10 / श्लोक १०###


    त्वं हि सर्वगुणोपेता श्रीः साक्षादिव पुत्रिके ।
     मातुः कुलं पितृकुलं यत्र चैव प्रदीयते ।कुलत्रयं सदा कन्या संशये स्थाप्य तिष्ठति ।। ७.९.१० ॥


###Slōka 11 / श्लोक ११###


    सा त्वं मुनिवरं श्रेष्ठं प्रजापतिकुलोद्भवम् ।
    भज विश्रवसं पुत्रि पौलस्त्यं वरय स्वयम् ।। ७.९.११ ॥


###Slōka 12 / श्लोक १२###


    ईदृशास्ते भविष्यन्ति पुत्राः पुत्रि न संशयः ।
    तेजसा भास्करसमो यादृशो ऽयं धनेश्वरः ।। ७.९.१२ ॥


###Slōka 13 / श्लोक १३###


    सा तु तद्वचनं श्रुत्वा कन्यका पितृगौरवात् ।
    तत्रोपागम्य सा तस्थौ विश्रवा यत्र तप्यते ।। ७.९.१३ ॥


###Slōka 14 / श्लोक १४###


    एतस्मिन्नन्तरे राम पुलस्त्यतनयो द्विजः ।
    अग्निहोत्रमुपातिष्ठच्चतुर्थ इव पावकः ।। ७.९.१४ ॥


###Slōka 15 / श्लोक १५###


    अविचिन्त्य तु तां वेलां दारुणां पितृगौरवात् ।
    उपसृत्याग्रतस्तस्य चरणाधोमुखी स्थिता ।विलिखन्ती मुहुर्भूमिमङ्गुष्ठाग्रेण भामिनी ।। ७.९.१५ ॥


###Slōka 16 / श्लोक १६###


    स तु तां वीक्ष्य सुश्रोणीं पूर्णचन्द्रनिभाननाम् ।
    अब्रवीत्परमोदारो दीप्यमानां स्वतेजसा ।। ७.९.१६ ॥


###Slōka 17 / श्लोक १७###


    भद्रे कस्यासि दुहिता कुतो वा त्वमिहागता ।
    किं कार्यं कस्य वा हेतोस्तत्त्वतो ब्रूहि शोभने ।। ७.९.१७ ॥


###Slōka 18 / श्लोक १८###


    एवमुक्ता तु सा कन्या कृताञ्जलिरथाब्रवीत् ।
    आत्मप्रभावेण मुने ज्ञातुमर्हसि मे मतम् ।। ७.९.१८ ॥


###Slōka 19 / श्लोक १९###


    किं तु मां विद्धि ब्रह्मर्षे शासनात्पितुरागताम् ।
    कैकसी नाम नाम्नाहं शेषं त्वं ज्ञातुमर्हसि ।। ७.९.१९ ॥


###Slōka 20 / श्लोक २०###


    स तु गत्वा मुनिर्ध्यानं वाक्यमेतदुवाच ह ।
    विज्ञातं ते मया भद्रे कारणं यन्मनोगतम् ।। ७.९.२० ॥


###Slōka 21 / श्लोक २१###


    सुताभिलाषो मत्तस्ते मत्तमातङ्गगामिनि ।
    दारुणायां तु वेलायां यस्मात्त्वं मामुपस्थिता ।। ७.९.२१ ॥


###Slōka 22 / श्लोक २२###


    शृणु तस्मात्सुतान्भद्रे यादृशाञ्जनयिष्यसि ।
    दारुणान्दारुणाकारान्दारुणाभिजनप्रियान् ।। ७.९.२२ ॥


###Slōka 23 / श्लोक २३###


    प्रसविष्यसि सुश्रोणि राक्षसान्क्रूरकर्मणः ।
    सा तु तद्वचनं श्रुत्वा प्रणिपत्याब्रवीद्वचः ।। ७.९.२३ ॥


###Slōka 24 / श्लोक २४###


    भगवन्नीदृशान्पुत्रांस्त्वत्तो ऽहं ब्रह्मवादिनः ।
    नेच्छामि सुदुराचारान्प्रसादं कर्तुमर्हसि ।। ७.९.२४ ॥


###Slōka 25 / श्लोक २५###


    कन्यया त्वेवमुक्तस्तु विश्रवा मुनिपुङ्गवः ।
    उवाच कैकसीं भूयः पूर्णेन्दुरिव रोहिणीम् ।। ७.९.२५ ॥


###Slōka 26 / श्लोक २६###


    पश्चिमो यस्तव सुतो भविष्यति शुभानने ।
    मम वंशानुरूपः स धर्मात्मा च भविष्यति ।। ७.९.२६ ॥


###Slōka 27 / श्लोक २७###


    एवमुक्ता तु सा कन्या राम कालेन केनचित् ।
    जनयामास बीभत्सं रक्षोरूपं सुदारुणम् ।। ७.९.२७ ॥


###Slōka 28 / श्लोक २८###


    दशग्रीवं महादंष्ट्रं नीलाञ्जनचयोपमम् ।
    ताम्रोष्ठं विंशतिभुजं महास्यं दीप्तमूर्धजम् ।। ७.९.२८ ॥


###Slōka 29 / श्लोक २९###


    तस्मिञ्जाते तु तत्काले सज्वालकवलाः शिवाः ।
    क्रव्यादाश्चापसव्यानि मण्डलानि प्रचक्रमुः ।। ७.९.२९ ॥


###Slōka 30 / श्लोक ३०###


    ववर्ष रुधिरं देवो मेघाश्च खरनिःस्वनाः ।
    प्रबभौ न च सूर्यो वै महोल्काश्चापतन्भुवि ।। ७.९.३० ॥


###Slōka 31 / श्लोक ३१###


    चकम्पे जगती चैव ववुर्वाताः सुदारुणाः ।
    अक्षोभ्यः क्षुभितश्चैव समुद्रः सरितां पतिः ।। ७.९.३१ ॥


###Slōka 32 / श्लोक ३२###


    अथ नामाकरोत्तस्य पितामहसमः पिता ।
    दशग्रीवः प्रसूतो ऽयं दशग्रीवो भविष्यति ।। ७.९.३२ ॥


###Slōka 33 / श्लोक ३३###


    तस्य त्वनन्तरं जातः कुम्भकर्णो महाबलः ।
    प्रमाणाद्यस्य विपुलं प्रमाणं नेह विद्यते ।। ७.९.३३ ॥


###Slōka 34 / श्लोक ३४###


    ततः शूर्पणखा नाम सञ्जज्ञे विकृतानना ।
    विभीषणश्च धर्मात्मा कैकस्याः पश्चिमः सुतः ।। ७.९.३४ ॥


###Slōka 35 / श्लोक ३५###


    तस्मिञ्जाते महासत्त्वे पुष्पवर्षं पपात ह ।
    । ७.९.३५ ॥


###Slōka 36 / श्लोक ३६###


    नभःस्थाने दुन्दुभयो देवानां प्राणदंस्तदा ।
    वाक्यं चैवान्तरिक्षे च साधु साध्विति तत्तदा ।। ७.९.३६ ॥


###Slōka 37 / श्लोक ३७###


    तौ तु तत्र महारण्ये ववृधाते महौजसौ ।
    कुम्भकर्णदशग्रीवौ लोकोद्वेगकरौ तदा ।। ७.९.३७ ॥


###Slōka 38 / श्लोक ३८###


    कुम्भकर्णः प्रमत्तस्तु महर्षीन्धर्मवत्सलान् ।
    त्रैलोक्यं भक्षयन्नित्यासन्तुष्टो विचचार ह ।। ७.९.३८ ॥


###Slōka 39 / श्लोक ३९###


    विभीषणस्तु धर्मात्मा नित्यं धर्मे व्यवस्थितः ।
    स्वाध्यायनियताहार उवास विजितेन्द्रियः ।। ७.९.३९ ॥


###Slōka 40 / श्लोक ४०###


    अथ वैश्रवणो देवस्तत्र कालेन केनचित् ।
    आगतः पितरं द्रष्टुं पुष्पकेण धनेश्वरः ।। ७.९.४० ॥


###Slōka 41 / श्लोक ४१###


    तं दृष्ट्वा कैकसी तत्र ज्वलन्तमिव तेजसा ।
    आगम्य राक्षसी तत्र दशग्रीवमुवाच ह ।। ७.९.४१ ॥


###Slōka 42 / श्लोक ४२###


    पुत्र वैश्रवणं पश्य भ्रातरं तेजसा वृतम् ।
    भ्रातृभावे समे चापि पश्यात्मानं त्वमीदृशम् ।। ७.९.४२ ॥


###Slōka 43 / श्लोक ४३###


    दशग्रीव तथा यत्नं कुरुष्वामितविक्रम ।
    यथा त्वमसि मे पुत्र भव र्वैश्रवणोपमः ।। ७.९.४३ ॥


###Slōka 44 / श्लोक ४४###


    मातुस्तद्वचनं श्रुत्वा दशग्रीवः प्रतापवान् ।
    अमर्षमतुलं लेभे प्रतिज्ञां चाकरोत्तदा ।। ७.९.४४ ॥


###Slōka 45 / श्लोक ४५###


    सत्यं ते प्रतिजानामि भ्रातृतुल्यो ऽधिको ऽपि वा ।
    भविष्याम्योजसा चैव सन्तापं त्यज हृद्गतम् ।। ७.९.४५ ॥


###Slōka 46 / श्लोक ४६###


    ततस्तेनैव कोपेन दशग्रीवः सहानुजः ।
    चिकीर्षुर्दुष्करं कर्म तपसे धृतमानसः ।। ७.९.४६ ॥


###Slōka 47 / श्लोक ४७###


    प्राप्स्यामि तपसा काममिति कृत्वा ऽध्यवस्य च ।
    आगच्छदात्मसिद्ध्यर्थं गोकर्णस्याश्रमं शुभम् ।। ७.९.४७ ॥


###Slōka 48 / श्लोक ४८###


    स राक्षसस्तत्र सहानुजस्तदा तपश्चकारातुलमुग्रविक्रमः ।
    अतोषयच्चापि पितामहं विभुं ददौ स तुष्टश्च वराञ्जयावहान् ।। ७.९.४८ ।।


