उत्तरकाण्डम्डम्
===============================


## Chapter 83  / सर्गः ८३##


###Slōka 1###


    तच्छ्रुत्वा भाषितं तस्य रामस्याक्लिष्ट कर्मणः ।
    द्वास्स्थः कुमारावाहूय राघवाय न्यवेदयत् ।। ७.८३.१ ॥


###Slōka 2###


    दृष्ट्वा तु राघवः प्राप्तौ प्रियौ भरतलक्ष्मणौ ।
    परिष्वज्य तदा रामो वाक्यमेतदुवाच ह ।। ७.८३.२ ॥


###Slōka 3###


    कृतं मया यथा तथ्यं द्विजकार्यमनुत्तमम् ।
    धर्मसेतुमथो भूयः कर्तुमिच्छामि राघवौ ।। ७.८३.३ ॥


###Slōka 4###


    अक्षय्यश्चाव्ययश्चैव धर्मसेतुर्मतो मम ।
    धर्मप्रसाधकं ह्येतत् सर्वपापप्रणाशनम् ।। ७.८३.४ ॥


###Slōka 5###


    युवाभ्यामात्मभूताभ्यां राजसूयमनुत्तमम् ।
    सहितो यष्टुमिच्छामि तत्र धर्मो हि शाश्वतः ।। ७.८३.५ ॥


###Slōka 6###


    इष्ट्वा तु राजसूयेन मित्रः शत्रुनिबर्हणः ।
    सुहुतेन सुयज्ञेन वरुणत्वमुपागमत् ।। ७.८३.६ ॥


###Slōka 7###


    सोमश्च राजसूयेन इष्ट्वा धर्मेण धर्मवित् ।
    प्राप्तश्च सर्वलोकेषु कीर्तिस्थानं च शाश्वतम् ।। ७.८३.७ ॥


###Slōka 8###


    अस्मिन्नहनि यच्छ्रेयश्चिन्त्यतां तन्मया सह ।
    हितं चायतियुक्तं च प्रयतौ कर्तुमर्हथः ।। ७.८३.८ ॥


###Slōka 9###


    श्रुत्वा तु राघवस्यैतद्वाक्यं वाक्यविशारदः ।
    भरतः प्राञ्जलिर्भूत्वा वाक्यमेतदुवाच ह ।। ७.८३.९ ॥


###Slōka 10###


    त्वयि धर्मः परः साधो त्वयि सर्वा वसुन्धरा ।
    प्रतिष्ठिता महाबाहो यशश्चामितविक्रम ।। ७.८३.१० ॥


###Slōka 11###


    महीपालाश्च सर्वे त्वां प्रजापतिमिवामराः ।
    निरीक्षन्ते महात्मानं लोकानाथं यथा वयम् ।। ७.८३.११ ॥


###Slōka 12###


    पुत्राश्च पितृवद्राजन्पश्यन्ति त्वां महाबल ।
    पृथिव्या गतिभूतो ऽसि प्राणिनामपि राघव ।। ७.८३.१२ ॥


###Slōka 13###


    स त्वमेवंविधं यज्ञमाहर्तासि कथं नृप ।
    पृथिव्यां राजवंशानां विनाशो यत्र दृश्यते ।। ७.८३.१३ ॥


###Slōka 14###


    पृथिव्यां ये च पुरुषा राजन्पौरुषमागताः ।
    सर्वेषां भविता तत्र सङ्क्षयः सर्वकोपजः ।। ७.८३.१४ ॥


###Slōka 15###


    स त्वं पुरुषशार्दूल गुणैरतुलविक्रम ।
    पृथिवीं नार्हसे हन्तुं वशे हि तव वर्तते ।। ७.८३.१५ ॥


###Slōka 16###


    भरतस्य तु तद्वाक्यं श्रुत्वा ऽमृतमयं तदा ।
    प्रहर्षमतुलं लेभे रामः सत्यपराक्रमः ।। ७.८३.१६ ॥


###Slōka 17###


    उवाच च शुभं वाक्यं कैकेय्यानन्दवर्धनम् ।
    प्रीतो ऽस्मि परितुष्टो ऽस्मि तवाद्य वचने ऽनघ ।। ७.८३.१७ ॥


###Slōka 18###


    इदं वचनमक्लीबं त्वया धर्मसमाहितम् ।
    व्याहृतं पुरुषव्याघ्र पृथिव्याः परिपालनम् ।। ७.८३.१८ ॥


###Slōka 19###


    एष्यदस्मदभिप्रायाद्राजसूयात्क्रतूत्तमात् ।
    निवर्तयामि धर्मज्ञ तव सुव्याहृतेन च ।। ७.८३.१९ ॥


###Slōka 20###


    लोकपीडाकरं कर्म न कर्तव्यं विचक्षणैः ।
    बालानां तु शुभं वाक्यं ग्राह्य लक्ष्मणपूर्वज ।तस्माच्छृणोमि ते वाक्यं साधु युक्तं महामते ।। ७.८३.२० ।।


