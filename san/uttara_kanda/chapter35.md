उत्तरकाण्डम्डम्
===============================


## Chapter 35  / सर्गः ३५##


###Slōka 1 / श्लोक १###


    अपृच्छत तदा रामो दक्षिणाशाश्रमं मुनिम् ।
    प्राञ्जलिर्विनयोपेत इदमाह वचो ऽर्थवत् ।। ७.३५.१ ॥


###Slōka 2 / श्लोक २###


    अतुलं बलमेतद्वै वालिनो रावणस्य च ।
    न त्वेताभ्यां हनुमता समं त्विति मतिर्मम ।। ७.३५.२ ॥


###Slōka 3 / श्लोक ३###


    शौर्यं दाक्ष्यं बलं धैर्यं प्राज्ञता नयसाधनम् ।
    विक्रमश्च प्रभावश्च हनूमति कृतालयाः ।। ७.३५.३ ॥


###Slōka 4 / श्लोक ४###


    दृष्ट्वैव सागरं वीक्ष्य सीदन्तीं कपिवाहिनीम् ।
    समाश्वास्य महाबाहुर्योजनानां शतं प्लुतः ।। ७.३५.४ ॥


###Slōka 5 / श्लोक ५###


    धर्षयित्वा पुरीं लङ्कां रावणान्तःपुरं तदा ।
    दृष्ट्वा सम्भाषिता चापि सीता ह्याश्वासिता तथा ।। ७.३५.५ ॥


###Slōka 6 / श्लोक ६###


    सेनाग्रगा मन्त्रिसुताः किङ्करा रावणात्मजः ।
    एते हनुमता तत्र ह्येकेन वितिपातिताः ।। ७.३५.६ ॥


###Slōka 7 / श्लोक ७###


    भूयो बन्धाद्विमुक्तेन भाषयित्वा दशाननम् ।
    लङ्का भस्मीकृता येन पावकेनेव मेदिनी ।। ७.३५.७ ॥


###Slōka 8 / श्लोक ८###


    न कालस्य न शक्रस्य न विष्णोर्वित्तपस्य च ।
    कर्माणि तानि श्रूयन्ते यानि युद्धे हनूमतः ।। ७.३५.८ ॥


###Slōka 9 / श्लोक ९###


    एतस्य बाहुवीर्येण लङ्का सीता च लक्ष्मणः ।
    प्राप्ता मया जयश्चैव राज्यं मित्राणि बान्धवाः ।। ७.३५.९ ॥


###Slōka 10 / श्लोक १०###


    हनूमान्यदि मे नः स्याद्वानराधिपतेः सखा ।
    प्रवृत्तिमपि को वेत्तुं जानक्याः शक्तिमान्भवेत् ।। ७.३५.१० ॥


###Slōka 11 / श्लोक ११###


    किमर्थं वाल्यनेनैव सुग्रीवप्रियकाम्यया ।
    तदा वैरे समुत्पन्ने न दग्धो वीरुधो यथा ।। ७.३५.११ ॥


###Slōka 12 / श्लोक १२###


    नहि वेदितवान्मन्ये हनूमानात्मनो बलम् ।
    यद्दृष्टवाञ्जीवितेष्टं क्लिश्यन्तं वानराधिपम् ।। ७.३५.१२ ॥


###Slōka 13 / श्लोक १३###


    एतन्मे भगवन्सर्वं हनूमति महामतौ ।
    विस्तरेण यथातत्त्वं कथयामरपूजित ।। ७.३५.१३ ॥


###Slōka 14 / श्लोक १४###


    राघवस्य वचः श्रुत्वा हेतुयुक्तमृषिस्तदा ।
    हनूमतः समक्षं तमिदं वचनमब्रवीत् ।। ७.३५.१४ ॥


###Slōka 15 / श्लोक १५###


    सत्यमेतद्रघुश्रेष्ठ यद्ब्रवीषि हनूमतः ।
    न बले विद्यते तुल्यो न गतौ न मतौ परः ।। ७.३५.१५ ॥


###Slōka 16 / श्लोक १६###


    अमोघशापैः शप्तस्तु दत्तो ऽस्य मुनिभिः पुरा ।
    न वेत्ता हि बलं येन बली सन्निरिमर्दनः ।। ७.३५.१६ ॥


###Slōka 17 / श्लोक १७###


    बाल्ये ऽप्येतेन यत्कर्म कृतं राम महाबल ।
    तन्न वर्णयितुं शक्यमिति बालतया ऽ ऽस्यते ।। ७.३५.१७ ॥


###Slōka 18 / श्लोक १८###


    यदि वा ऽस्ति त्वभिप्रायस्तच्छ्रोतुं तव राघव ।
    समाधाय मतिं राम निशामय वदाम्यहम् ।। ७.३५.१८ ॥


###Slōka 19 / श्लोक १९###


    सूर्यदत्तवरस्वर्णः सुमेरुर्नाम पर्वतः ।
    यत्र राज्यं प्रशास्त्यस्य केसरी नाम वै पिता ।। ७.३५.१९ ॥


###Slōka 20 / श्लोक २०###


    तस्य भार्या बभूवैषा ह्यञ्जनेति परिश्रुता ।
    जनयामास तस्यां वै वायुरात्मजमुत्तमम् ।। ७.३५.२० ॥


###Slōka 21 / श्लोक २१###


    शालिशूकनिभाभासं प्रासूतामुं तदा ऽञ्जना ।
    फलान्याहर्तुकामा वै निष्क्रान्ता गहनेचरा ।। ७.३५.२१ ॥


###Slōka 22 / श्लोक २२###


    एष मातुर्वियोगाच्च क्षुधया च भृशार्दितः ।
    रुरोद शिशुरत्यर्थं शिशुः शरवणे यथा ।। ७.३५.२२ ॥


###Slōka 23 / श्लोक २३###


    तदोद्यन्तं विवस्वन्तं जपापुष्पोत्करोपमम् ।
    ददर्श फललोभाच्च ह्युत्पपात रविं प्रति ।। ७.३५.२३ ॥


###Slōka 24 / श्लोक २४###


    बालार्काभिमुखो बालो बालार्क इव मूर्तिमान् ।
    ग्रहीतुकामो बालार्कं प्लवते ऽम्बरमध्यगः ।। ७.३५.२४ ॥


###Slōka 25 / श्लोक २५###


    एतस्मिन्प्लवमाने तु शिशुभावे हनूमति ।
    देवदानवयक्षाणां विस्मयः सुमहानभूत् ।। ७.३५.२५ ॥


###Slōka 26 / श्लोक २६###


    नाप्येवं वेगवान्वायुर्गरुडो वा मनस्तथा ।
    यथा ऽयं वायुपुत्रस्तु क्रमते ऽम्बरमुत्तमम् ।। ७.३५.२६ ॥


###Slōka 27 / श्लोक २७###


    यदि तावच्छिशोरस्य त्वीदृशो गतिविक्रमः ।
    यौवनं बलमासाद्य कथं वेगो भविष्यति ।। ७.३५.२७ ॥


###Slōka 28 / श्लोक २८###


    तमनुप्लवते वायुः प्लवन्तं पुत्रमात्मनः ।
    सूर्यदाहभयाद्रक्षंस्तुषारचयशीतलः ।। ७.३५.२८ ॥


###Slōka 29 / श्लोक २९###


    बहुयोजनसाहस्रं क्रमत्येष गतोम्बरम् ।
    पितुर्बलाच्च बाल्याच्च भास्कराभ्याशमागतः ।। ७.३५.२९ ॥


###Slōka 30 / श्लोक ३०###


    शिशुरेष त्वदोषज्ञ इति मत्वा दिवाकरः ।
    कार्यं चात्र समायत्तमित्येवं न ददाह सः ।। ७.३५.३० ॥


###Slōka 31 / श्लोक ३१###


    यमेव दिवसं ह्येष ग्रहीतुं भास्करं प्लुतः ।
    तमेव दिवसं राहुर्जिघृक्षति दिवाकरम् ।। ७.३५.३१ ॥


###Slōka 32 / श्लोक ३२###


    अनेन स परामृष्टो राम सूर्यरथोपरि ।
    अपक्रान्तस्ततस्त्रस्तो राहुश्चन्द्रार्कमर्दनः ।। ७.३५.३२ ॥


###Slōka 33 / श्लोक ३३###


    स इन्द्रभवनं गत्वा सरोषः सिंहिकासुतः ।
    अब्रवीद्भ्रुकुटिं कृत्वा देवं देवगणैर्वृतम् ।। ७.३५.३३ ॥


###Slōka 34 / श्लोक ३४###


    बुभुक्षापनयं दत्त्वा चन्द्रार्कौ मम वासव ।
    किमिदं तत्त्वया दत्तमन्यस्य बलवृत्रहन् ।। ७.३५.३४ ॥


###Slōka 35 / श्लोक ३५###


    अद्याहं पर्वकाले तु जिघृक्षुः सूर्यमागतः ।
    अथान्यो राहुरासाद्य जग्राह सहसा रविम् ।। ७.३५.३५ ॥


###Slōka 36 / श्लोक ३६###


    स राहोर्वचनं श्रुत्वा वासवः सम्भ्रमान्वितः ।
    उत्पपातासनं हित्वा चोद्वहन्काञ्चनीं स्रजम् ।। ७.३५.३६ ॥


###Slōka 37 / श्लोक ३७###


    ततः कैलासकूटाभं चतुर्दन्तं मदस्रवम् ।
    शृङ्गारधारिणं प्रांशुं स्वर्णघण्टाट्टहासिनम् ।। ७.३५.३७ ॥


###Slōka 38 / श्लोक ३८###


    इन्द्रः करीन्द्रमारुह्य राहुं कृत्वा पुरःसरम् ।
    प्रायाद्यत्राभवत्सूर्यः सहानेन हनूमता ।। ७.३५.३८ ॥


###Slōka 39 / श्लोक ३९###


    अथातिरभसेनागाद्राहुरुत्सृज्य वासवम् ।
    अनेन च स वै दृष्टः प्रधावञ्छैलकूटवत् ।। ७.३५.३९ ॥


###Slōka 40 / श्लोक ४०###


    ततः सूर्यं समुत्सृज्य राहुं फलमवेक्ष्य च ।
    उत्पपात पुनर्व्योम ग्रहीतुं सिंहिकासुतम् ।। ७.३५.४० ॥


###Slōka 41 / श्लोक ४१###


    उत्सृज्यार्कमिमं राम प्रधावन्तं प्लवङ्गमम् ।
    अवेक्ष्यैवं परावृत्त्य मुखशेषः पराङ्मुखः ।। ७.३५.४१ ॥


###Slōka 42 / श्लोक ४२###


    इन्द्रमाशंसमानस्तु त्रातारं सिंहिकासुतः ।
    इन्द्र इन्द्रेति संत्रासान्मुहुर्महुरभाषत ।। ७.३५.४२ ॥


###Slōka 43 / श्लोक ४३###


    राहोर्विक्रोशमानस्य प्रागेवालक्षितं स्वरम् ।
    श्रुत्वेन्द्रोवाच मा भैषीरहमेनं निषूदये ।। ७.३५.४३ ॥


###Slōka 44 / श्लोक ४४###


    ऐरावतं ततो दृष्ट्वा महत्तदिदमित्यपि ।
    फलं मत्वा हस्तिराजमभिदुद्राव मारुतिः ।। ७.३५.४४ ॥


###Slōka 45 / श्लोक ४५###


    तथास्य धावतो रूपमैरावतजिघृक्षया ।
    मुहूर्तमभवद्घोरमिन्द्राग्न्योरिव भास्वरम् ।। ७.३५.४५ ॥


###Slōka 46 / श्लोक ४६###


    एवमाधावमानं तु नातिक्रुद्धः शचीपतिः ।
    हस्तान्तादतिमुक्तेन कुलिशेनाभ्यताडयत् ।। ७.३५.४६ ॥


###Slōka 47 / श्लोक ४७###


    ततो गिरौ पपातैष इन्द्रवज्राभिताडितः ।
    पतमानस्य चैतस्य वामो हनुरभज्यत ।। ७.३५.४७ ॥


###Slōka 48 / श्लोक ४८###


    तस्मिंस्तु पतिते बाले वज्रताडनविह्वले ।
    चुक्रोधेन्द्राय पवनः प्रजानामहिताय सः ।। ७.३५.४८ ॥


###Slōka 49 / श्लोक ४९###


    प्रचारं स तु सङ्गृह्य प्रजास्वन्तर्गतः प्रभुः ।
    गुहां प्रविष्टः स्वसुतं शिशुमादाय मारुतः ।। ७.३५.४९ ॥


###Slōka 50 / श्लोक ५०###


    विण्मूत्राशयमावृत्य प्रजानां परमार्तिकृत् ।
    रुरोध सर्वभूतानि यथा वर्षाणि वासवः ।। ७.३५.५० ॥


###Slōka 51 / श्लोक ५१###


    वायुप्रकोपाद्भूतानि निरुच्छ्वासानि सर्वतः ।
    सन्धिभिर्भिद्यमानैश्च काष्ठभूतानि जज्ञिरे ।। ७.३५.५१ ॥


###Slōka 52 / श्लोक ५२###


    निःस्वाध्यायवषट्कारं निष्क्रियं धर्मवर्जितम् ।
    वायुप्रकोपात्ऺत्रैलोक्यं निरयस्थमिवाभवत् ।। ७.३५.५२ ॥


###Slōka 53 / श्लोक ५३###


    ततः प्रजाः सगन्धर्वाः सदेवासुरमानुषाः ।
    प्रजापतिं समाधावन्दुःखिताश्च सुखेच्छया ।। ७.३५.५३ ॥


###Slōka 54 / श्लोक ५४###


    ऊचुः प्राञ्जलयो देवा महोदरनिभोदराः ।
    त्वया नु भगवन्सृष्टाः प्रजानाथ चतुर्विधाः ।। ७.३५.५४ ॥


###Slōka 55 / श्लोक ५५###


    त्वया दत्तो ऽयमस्माकमायुषः पवनः पतिः ।
    सो ऽस्मान्प्राणेश्वरो भूत्वा कस्मादेषो ऽद्य सत्तम ।। ७.३५.५५ ॥


###Slōka 56 / श्लोक ५६###


    रुरोध दुःखं जनयन्नन्तःपुर इव स्त्रियः ।
    तस्मात्त्वां शरणं प्राप्ता वायुनोहता वयम् ।। ७.३५.५६ ॥


###Slōka 57 / श्लोक ५७###


    एतत्प्रजानां श्रुत्वा तु प्रजानाथः प्रजापतिः ।
    कारणादिति चोक्त्वासौ प्रजाः पुनरभाषत ।। ७.३५.५७ ॥


###Slōka 58 / श्लोक ५८###


    यस्मिंश्च कारणे वायुश्चुक्रोध च रुरोध च ।
    प्रजाः शृणुध्वं तत्सर्वं श्रोतव्यं चात्मनः क्षमम् ।। ७.३५.५८ ॥


###Slōka 59 / श्लोक ५९###


    पुत्रस्तस्यामरेशेन इन्द्रेणाद्य निपातितः ।
    राहोर्वचनमास्थाय ततः स कुपितो ऽनिलः ।। ७.३५.५९ ॥


###Slōka 60 / श्लोक ६०###


    अशरीरः शरीरेषु वायुश्चरति पालयन् ।
    शरीरं हि विना वायुं समतां याति दारुभिः ।। ७.३५.६० ॥


###Slōka 61 / श्लोक ६१###


    वायुः प्राणः सुखं वायुर्वायुः सर्वमिदं जगत् ।
    वायुना सम्परित्यक्तं न सुखं विन्दते जगत् ।। ७.३५.६१ ॥


###Slōka 62 / श्लोक ६२###


    अद्यैव च परित्यक्तं वायुना जगदायुषा ।
    अद्यैव ते निरुच्छ्वासाः काष्ठकुड्योपमाः स्थिताः ।। ७.३५.६२ ॥


###Slōka 63 / श्लोक ६३###


    तद्यामस्तत्र यत्रास्ते मारुतो रुक्प्रदो हि नः ।
    मा विनाशं गमिष्याम अप्रसाद्यादितेः सुताः ।। ७.३५.६३ ॥


###Slōka 64 / श्लोक ६४###


    ततः प्रजाभिः सहितः प्रजापतिः सदेवगन्धर्वभुजङ्गगुह्यकैः ।
    जगाम तत्रास्यति यत्र मारुतः सुतं सुरेन्द्राभिहतं प्रगृह्य सः ।। ७.३५.६४ ॥


###Slōka 65 / श्लोक ६५###


    ततो ऽर्कवैश्वानरकाञ्चनप्रभं सुतं तदोत्सङ्गगतं सदागतेः ।
    चतुर्मुखो वीक्ष्य कृपामथाकरोत्सदेवगन्धर्वर्षियक्षराक्षसैः ।। ७.३५.६५ ।।


