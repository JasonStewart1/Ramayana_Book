उत्तरकाण्डम्डम्
===============================


## Chapter 37  / सर्गः ३७##


###Slōka 1###


    अभिषिक्ते तु काकुत्स्थे धर्मेण विदितात्मनि ।
    व्यतीता या निशा पूर्वा पौराणां हर्षवर्धिनी ।। ७.३७.१ ॥


###Slōka 2###


    तस्यां रजन्यां व्युष्टायां प्रातर्नृपतिबोधकाः ।
    वन्दिनः समुपातिष्ठन्सौम्या नृपतिवेश्मनि ।। ७.३७.२ ॥


###Slōka 3###


    ते रक्तकण्ठिनः सर्वे किन्नरा इव शिक्षिताः ।
    तुष्टुवुर्नपतिं वीरं यथावत् सम्प्रहर्षिणः ।। ७.३७.३ ॥


###Slōka 4###


    वीर सौम्य प्रबुध्यस्व कौसल्याप्रीतिवर्धन ।
    जगद्धि सर्वं स्वपिति त्वयि सुप्ते नराधिप ।। ७.३७.४ ॥


###Slōka 5###


    विक्रमस्ते यथा विष्णो रूपं चैवाश्विनोरिव ।
    बुद्ध्या बृहस्पतेस्तुल्यः प्रजापतिसमो ह्यसि ।। ७.३७.५ ॥


###Slōka 6###


    क्षमा ते पृथिवीतुल्या तेजसा भास्करोपमः ।
    वेगस्ते वायुना तुल्यो गाम्भीर्यमुदधेरिव ।। ७.३७.६ ॥


###Slōka 7###


    अप्रकम्प्यो यता स्थाणुश्चन्द्रे सौम्यत्वमीदृशम् ।
    नेदृशाः पार्थिवाः पूर्वं भवितारो नराधिप ।। ७.३७.७ ॥


###Slōka 8###


    यथा त्वमतिदुर्धर्षो धर्मनित्यः प्रजाहितः ।
    न त्वां जहाति कीर्तिश्च लक्ष्मीश्च पुरुषर्षभ ।। ७.३७.८ ॥


###Slōka 9###


    श्रीश्च धर्मश्च काकुत्स्थ त्वयि नित्यं प्रतिष्ठितौ ।
    एताश्चान्याश्च मधुरा वन्दिभिः परिकीर्तिताः ।। ७.३७.९ ॥


###Slōka 10###


    सूताश्च संस्तवैर्दिव्यैर्बोधयन्ति स्म राघवम् ।
    स्तुतिभिः स्तूयमानाभिः प्रत्यबुध्यत राघवः ।। ७.३७.१० ॥


###Slōka 11###


    स तद्विहाय शयनं पाण्डराच्छादनास्तृतम् ।
    उत्तस्थौ नागशयनाद्धरिर्नारायणो यथा ।। ७.३७.११ ॥


###Slōka 12###


    तमुत्थितं महात्मानं प्रह्वाः प्राञ्जलयो नराः ।
    सलिलं भाजनैः शुभ्रैरुपतस्थुः सहस्रशः ।। ७.३७.१२ ॥


###Slōka 13###


    कृतोदकशुचिर्भूत्वा काले हुतहुताशनः ।
    देवागारं जगामाशु पुण्यमिक्ष्वाकुसेवितम् ।। ७.३७.१३ ॥


###Slōka 14###


    तत्र देवान्पितऽन्विप्रानर्चयित्वा यथाविधि ।
    बाह्यकक्षान्तरं रामो निर्जगाम जनैर्वृतः ।। ७.३७.१४ ॥


###Slōka 15###


    उपतस्थुर्महात्मानो मन्त्रिणः सपुरोहिताः ।
    वसिष्ठप्रमुखाः सर्वे दीप्यमाना इवाग्नयः ।। ७.३७.१५ ॥


###Slōka 16###


    क्षत्रियाश्च महात्मानो नानाजनपदेश्वराः ।
    रामस्योपाविशन्पार्श्वे शक्रस्येव यथा ऽमराः ।। ७.३७.१६ ॥


###Slōka 17###


    भरतो लक्ष्मणश्चात्र शत्रुघ्नश्च महायशाः ।
    उपासाञ्चक्रिरे हृष्टा वेदास्त्रय इवाध्वरम् ।। ७.३७.१७ ॥


###Slōka 18###


    याताः प्राञ्जलयो भूत्वा किङ्करा मुदिताननाः ।
    मुदिता नाम पार्श्वस्था बहवः समुपाविशन् ।। ७.३७.१८ ॥


###Slōka 19###


    वानराश्च महावीर्या विंशतिः कामरूपिणः ।
    सुग्रीवप्रमुखा राममुपासन्ते महौजसः ।। ७.३७.१९ ॥


###Slōka 20###


    विभीषणश्च रक्षोभिश्चतुर्भिः परिवारितः ।
    उपासते महात्मानं धनेशमिव गुह्यकाः ।। ७.३७.२० ॥


###Slōka 21###


    तथा निगमवृद्धाश्च कुलीना ये च मानवाः ।
    शिरसा ऽ ऽवन्द्य राजानमुपासन्ते विचक्षणाः ।। ७.३७.२१ ॥


###Slōka 22###


    तथा परिवृतो राजा श्रीमद्भिर्ऋषिभिर्वृतः ।
    राजभिश्च महावीर्यैर्वानरैश्च सराक्षसैः ।। ७.३७.२२ ॥


###Slōka 23###


    यथा देवेश्वरो नित्यमृषिभिः समुपास्यते ।
    अधिकस्तेन रूपेण सहस्राक्षाद्विरोचते ।। ७.३७.२३ ॥


###Slōka 24###


    तेषां समुपविष्टानां तास्ताः सुमधुराः कथाः ।
    कथ्यन्ते धर्मसंयुक्ताः पुराणज्ञैर्महात्मभिः ।। ७.३७.२४ ।।


