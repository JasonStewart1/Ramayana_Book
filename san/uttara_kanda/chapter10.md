उत्तरकाण्डम्डम्
===============================


## Chapter 10  / सर्गः १०##


###Slōka 1###


    अथाब्रवीन्मुनिं रामः कथं ते भ्रातरो वने ।
    कीदृशं तु तदा ब्रह्मंस्तपस्तेपुर्महाबलाः ।। ७.१०.१ ॥


###Slōka 2###


    अगस्त्यस्त्वब्रवीत्तत्र रामं सुप्रीतमानसम् ।
    तांस्तान्धर्मविधींस्तत्र भ्रातरस्ते समाविशन् ।। ७.१०.२ ॥


###Slōka 3###


    कुम्भकर्णस्ततो यत्तो नित्यं धर्मपथे स्थितः ।
    तताप ग्रीष्मकाले तु पञ्चाग्नीन्परितः स्थितः ।। ७.१०.३ ॥


###Slōka 4###


    मेघाम्बुसिक्तो वर्षासु वीरासनमसेवत ।
    नित्यं च शिशिरे काले जलमध्यप्रतिश्रयः ।। ७.१०.४ ॥


###Slōka 5###


    एवं वर्षसहस्राणि दश तस्यातिचक्रमुः ।
    धर्मे प्रयतमानस्य सत्पथे निष्ठितस्य च ।। ७.१०.५ ॥


###Slōka 6###


    विभीषणस्तु धर्मात्मा नित्यं धर्मपरः शुचिः ।
    पञ्चवर्षसहस्राणि पादेनैकेन तस्थिवान् ।। ७.१०.६ ॥


###Slōka 7###


    समाप्ते नियमे तस्य ननृतुश्चाप्सरोगणाः ।
    पपात पुष्पवर्षं च क्षुभिताश्चापि देवताः ।। ७.१०.७ ॥


###Slōka 8###


    पञ्चवर्षसहस्राणि सूर्यं चैवान्ववर्तत ।
    तस्थौ चोर्ध्वशिरोबाहुः स्वाध्यायधृतमानसः ।। ७.१०.८ ॥


###Slōka 9###


    एवं विभीषणस्यापि स्वर्गस्थस्येव नन्दने ।
    दशवर्षसहस्राणि गतानि नियतात्मनः ।। ७.१०.९ ॥


###Slōka 10###


    दशवर्षसहस्रं तु निराहारो दशाननः ।
    पूर्णे वर्षसहस्रे तु शिरश्चाग्नौ जुहाव सः ।। ७.१०.१० ॥


###Slōka 11###


    एवं वर्षसहस्राणि नव तस्यातिचक्रमुः ।
    शिरांसि नव चाप्यस्य प्रविष्टानि हुताशनम् ।। ७.१०.११ ॥


###Slōka 12###


    अथ वर्षसहस्रे तु दशमे दशमं शिरः ।
    छेत्तुकामे दशग्रीवे प्राप्तस्तत्र पितामहः ।। ७.१०.१२ ॥


###Slōka 13###


    पितामहस्तु सुप्रीतः सार्धं देवैरुपस्थितः ।
    तव तावद्दशग्रीव प्रीतो ऽस्मीत्यभ्यभाषत ।। ७.१०.१३ ॥


###Slōka 14###


    शीघ्रं वरय धर्मज्ञ वरो यस्ते ऽभिकाङ्क्षितः ।
    कं ते कामं करोम्यद्य न वृथा ते परिश्रमः ।। ७.१०.१४ ॥


###Slōka 15###


    अथाब्रवीदृशग्रीवः प्रहृष्टेनान्तरात्मना ।
    प्रणम्य शिरसा देवं हर्षगद्गदया गिरा ।। ७.१०.१५ ॥


###Slōka 16###


    भगवन्प्राणिनां नित्यं नान्यत्र मरणाद्भयम् ।
    नास्ति मृत्युसमः शत्रुरमरत्वमहं वृणे ।। ७.१०.१६ ॥


###Slōka 17###


    एवमुक्तस्तदा ब्रह्मा दशग्रीवमुवाच ह ।
    नास्ति सर्वामरत्वं ते वरमन्यं वृणीष्व मे ।। ७.१०.१७ ॥


###Slōka 18###


    एवमुक्ते तदा राम ब्रह्मणा लोककर्तृणा ।
    दशग्रीव उवाचेदं कृताञ्जलिरथाग्रतः ।। ७.१०.१८ ॥


###Slōka 19###


    सुपर्णनागयक्षाणां दैत्यदानवरक्षसाम् ।
    अवध्यो ऽहं प्रजाध्यक्ष देवतानां च शाश्वत ।। ७.१०.१९ ॥


###Slōka 20###


    नहि चिन्ता ममान्येषु प्राणिष्वमरपूजित ।
    तृणभूता हि ते मन्ये प्राणिनो मानुषादयः ।। ७.१०.२० ॥


###Slōka 21###


    एवमुक्तस्तु धर्मात्मा दशग्रीवेण रक्षसा ।
    उवाच वचनं देवः सह देवैः पितामहः ।। ७.१०.२१ ॥


###Slōka 22###


    भविष्यत्येवमेतत्ते वचो राक्षसपुङ्गव ।
    एवमुक्त्वा तु तं राम दशग्रीवं पितामहः ।। ७.१०.२२ ॥


###Slōka 23###


    शृणु चापि वरो भूयः प्रीतस्येह शुभो मम ।
    हुतानि यानि शीर्षाणि पूर्वमग्नौ त्वयानघ ।। ७.१०.२३ ॥


###Slōka 24###


    पुनस्तानि भविष्यन्ति तथैव तव राक्षस ।
    वितरामीह ते सौम्य वरं चान्यं दुरासदम् ।। ७.१०.२४ ॥


###Slōka 25###


    छन्दतस्तव रूपं च मनसा यद्यथेप्सितम् ।
    भविष्यति न सन्देहो मद्वरात्तवराक्षस ।। ७.१०.२५ ॥


###Slōka 26###


    एवं पितामहोक्तस्य दशग्रीवस्य रक्षसः ।
    अग्नौ हुतानि शीर्षाणि पुनस्तान्युत्थितानि वै ।। ७.१०.२६ ॥


###Slōka 27###


    एवमुक्त्वा तु तं राम दशग्रीवं पितामहः ।
    विभीषणमथोवाच वाक्यं लोकपितामहः ।। ७.१०.२७ ॥


###Slōka 28###


    विभीषण त्वया वत्स धर्मसंहितबुद्धिना ।
    परितुष्टो ऽस्मि धर्मात्मन्वरं वरय सुव्रत ।। ७.१०.२८ ॥


###Slōka 29###


    विभीषणस्तु धर्मात्मा वचनं प्राह साञ्जलिः ।
    वृतः सर्वगुणैर्नित्यं चन्द्रमा रश्मिभिर्यथा ।। ७.१०.२९ ॥


###Slōka 30###


    भगवन्कृतकृत्यो ऽहं यन्मे लोकगुरुः स्वयम् ।
    प्रीतेन यदि दातव्यो वरो मे शृणु सुव्रत ।। ७.१०.३० ॥


###Slōka 31###


    परमापद्गतस्यापि धर्मे मम मतिर्भवेत् ।
    अशिक्षितं च ब्रह्मास्त्रं भगवन्प्रतिभातु मे ।। ७.१०.३१ ॥


###Slōka 32###


    या या मे जायते बुद्धिर्येषु येष्वाश्रमेषु च ।
    सा सा भवतु धर्मिष्ठा तं तु धर्मं च पालये ।। ७.१०.३२ ॥


###Slōka 33###


    एष मे परमोदार वरः परमको मतः ।
    नहि धर्माभिरक्तानां लोके किञ्चन दुर्लभम् ।। ७.१०.३३ ॥


###Slōka 34###


    पुनः प्रजापतिः प्रीतो विभीषणमुवाच ह ।
    धर्मिष्ठस्त्वं यथा वत्स तथा चैतद्भविष्यति ।। ७.१०.३४ ॥


###Slōka 35###


    यस्माद्राक्षसयोनौ ते जातस्यामित्रनाशन ।
    नाधर्मे जायते बुद्धिरमरत्वं ददामि ते ।। ७.१०.३५ ॥


###Slōka 36###


    इत्युक्त्वा कुम्भकर्णाय वरं दातुमुपस्थितम् ।
    प्रजापतिं सुराः सर्वे वाक्यं प्राञ्जलयो ऽब्रुवन् ।। ७.१०.३६ ॥


###Slōka 37###


    न तावत्कुम्भकर्णाय प्रदातव्यो वरस्त्वया ।
    जानीषे हि यथा लोकांस्त्रासयत्येष दुर्मतिः ।। ७.१०.३७ ॥


###Slōka 38###


    नन्दने ऽप्सरसः सप्त महेन्द्रानुचरा दश ।
    अनेन भक्षिता ब्रह्मन्नृषयो मानुषास्तथा ।। ७.१०.३८ ॥


###Slōka 39###


    अलब्धवरपूर्वेण यत्कृतं राक्षसेन तु ।
    तदेष वरलब्धः स्याद्भक्षयेद्भुवनत्रयम् ।। ७.१०.३९ ॥


###Slōka 40###


    वरव्याजेन मोहो ऽस्मै दीयताममितप्रभ ।
    लोकानां स्वस्ति चैवं स्याद्भवेदस्य च सन्नतिः ।। ७.१०.४० ॥


###Slōka 41###


    एवमुक्तः सुरैर्ब्रह्मा ऽचिन्तयत् पद्मसम्भवः ।
    चिन्तिता चोपतस्थे ऽस्य पार्श्वं देवी सरस्वती ।। ७.१०.४१ ॥


###Slōka 42###


    प्राञ्जलिः सा तु पार्श्वस्था प्राह वाक्यं सरस्वती ।
    इयमस्म्यागता देव किं कार्यं करवाण्यहम् ।। ७.१०.४२ ॥


###Slōka 43###


    प्रजापतिस्तुं तां प्राप्तां प्राह वाक्यं सरस्वतीम् ।
    वाणि त्वं राक्षसेन्द्रस्य भव या देवतेप्सिता ।। ७.१०.४३ ॥


###Slōka 44###


    तथेत्युक्त्वा प्रविष्टा सा प्रजापतिरथाब्रवीत् ।
    कुम्भकर्ण महाबाहो वरं वरय यो मतः ।। ७.१०.४४ ॥


###Slōka 45###


    कुम्भकर्णस्तु तद्वाक्यं श्रुत्वा वचनमब्रवीत् ।
    स्वप्तुं वर्षाण्यनेकानि देवदेव ममेप्सितम् ।। ७.१०.४५ ॥


###Slōka 46###


    एवमस्त्विति तं चोक्त्वा प्रायाद्ब्रह्मा सुरैः समम् ।
    देवी सरस्वती चैव राक्षसं तं जहौ पुनः ।। ७.१०.४६ ॥


###Slōka 47###


    ब्रह्मणा सह देवेषु गतेषु च नभःस्थलम् ।
    विमुक्तो ऽसौ सरस्वत्या स्वां सञ्ज्ञां च ततो गतः ।। ७.१०.४७ ॥


###Slōka 48###


    कुम्भकर्णस्तु दुष्टात्मा चिन्तयामास दुःखितः ।
    ईदृशं किमिदं वाक्यं ममाद्य वदनाच्च्युतम् ।। ७.१०.४८ ॥


###Slōka 49###


    अहं व्यामोहितो देवैरिति मन्ये तदा ऽ ऽगतैः ।
    एवं लब्धवराः सर्वे भ्रातरो दीप्ततेजसः ।श्लेष्मातकवनं गत्वा तत्र ते न्यवसन्सुखम् ।। ७.१०.४९ ।।


