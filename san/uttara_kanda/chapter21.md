उत्तरकाण्डम्डम्
===============================


## Chapter 21  / सर्गः २१##


###Slōka 1 / श्लोक १###


    एवं सञ्चिन्त्य विप्रेन्दो जगाम लघुविक्रमः ।
    आख्यातुं तद्यथावृत्तं यमस्य सदनं प्रति ।। ७.२१.१ ॥


###Slōka 2 / श्लोक २###


    अपश्यत्स यमं तत्र देवमग्निपुरस्कृतम् ।
    विधानमुपतिष्ठन्तं प्राणिनो यस्य यादृशम् ।। ७.२१.२ ॥


###Slōka 3 / श्लोक ३###


    स तु दृष्ट्वा यमः प्राप्तं महर्षिं तत्र नारदम् ।
    अब्रवीत्सुखमासीनमर्घ्यमावेद्य धर्मतः ।। ७.२१.३ ॥


###Slōka 4 / श्लोक ४###


    कच्चित्क्षेमं तु देवर्षे कच्चिद्धर्मो न नश्यति ।
    किमागमनकृत्यं ते देवगन्धर्वसेवित ।। ७.२१.४ ॥


###Slōka 5 / श्लोक ५###


    अब्रवीत्तु तदा वाक्यं नारदो भगवानृषिः ।
    श्रूयतामभिधास्यामि विधानं च विधीयताम् ।। ७.२१.५ ॥


###Slōka 6 / श्लोक ६###


    एष नाम्नो दशग्रीवः पितृराज निशाचरः ।
    उपयाति वशं नेतुं विक्रमैस्त्वां सुदुर्जयम् ।। ७.२१.६ ॥


###Slōka 7 / श्लोक ७###


    एतेन कारणेनाहं त्वरितो ह्यागतः प्रभो ।
    दण्डप्रहरणस्याद्य तव किं नु भविष्यति ।। ७.२१.७ ॥


###Slōka 8 / श्लोक ८###


    एतस्मिन्नन्तरे दुरादंशुमन्तमिवोदितम् ।
    ददृशुर्दीप्तमायान्तं विमानं तस्य रक्षसः ।। ७.२१.८ ॥


###Slōka 9 / श्लोक ९###


    तं देशं प्रभया तस्य पुष्पकस्य महाबलः ।
    कृत्वा वितिमिरं सर्वं समीपं सो ऽभ्यवर्तत ।। ७.२१.९ ॥


###Slōka 10 / श्लोक १०###


    सो ऽपश्यत्स महाबाहुर्दशग्रीवस्ततस्ततः ।
    प्राणिनः सुकृतं कर्म भुञ्जानांश्चैव दुष्कृतम् ।। ७.२१.१० ॥


###Slōka 11 / श्लोक ११###


    अपश्यत्सैनिकांश्चास्य यमस्यानुचरैः सह ।
    यमस्य पुरुषैरुग्रैर्घोररूपैर्भयानकैः ।। ७.२१.११ ॥


###Slōka 12 / श्लोक १२###


    ददर्श वध्यमानांश्च क्लिश्यमानांश्च देहिनः ।
    क्रोशतश्च महानादं तीव्रनिष्टनतत्परान् ।। ७.२१.१२ ॥


###Slōka 13 / श्लोक १३###


    कृमिभिर्भक्ष्यमाणांश्च सारमेयैश्च दारुणैः ।
    । ७.२१.१३ ॥


###Slōka 14 / श्लोक १४###


    क्षोत्रायासकरा वाचो वदतश्च भयावहाः ।
    सन्तार्यमाणान्वैतरणीं बहुशः शोणितोदकाम् ।। ७.२१.१४ ॥


###Slōka 15 / श्लोक १५###


    वालुकासु च तप्तासु तप्यमानान्मुहूर्मुहुः ।
    असिपत्रवने चैव भिद्यमानानधार्मिकान् ।। ७.२१.१५ ॥


###Slōka 16 / श्लोक १६###


    रौरवे क्षारनद्यां च क्षुरधारासु चैव हि ।
    पानीयं याचमानांश्च तृषितान्क्षुधितानपि ।। ७.२१.१६ ॥


###Slōka 17 / श्लोक १७###


    शवभूतान्कृशान्दीनान्विवर्णान्मुक्तमूर्धजान् ।
    मलपङ्कधरान्दीनान्रूक्षांश्च परिधावतः ।। ७.२१.१७ ॥


###Slōka 18 / श्लोक १८###


    ददर्श रावणो मार्गे शतशो ऽथ सहस्रशः ।
    कांश्चिच्च गृहमुख्येषु गीतवादित्रनिःस्वनैः ।प्रमोदमानानद्राक्षीद्रावणः सुकृतैः स्वकैः ।। ७.२१.१८ ॥


###Slōka 19 / श्लोक १९###


    गौरसं गोप्रदातारो ह्यन्नं चैवान्नदायिनः ।
    गृहांश्च गृहदातारः स्वकर्मफलमश्नतः ।। ७.२१.१९ ॥


###Slōka 20 / श्लोक २०###


    सुवर्णमणिमुक्ताभिः प्रमदाभिरलङ्कृतान् ।
    । ७.२१.२० ॥


###Slōka 21 / श्लोक २१###


    धार्मिकानपरांस्तत्र दीप्यमानान्स्वतेजसा ।
    ददर्श सुमहाबाहू रावणो राक्षसाधिपः ।। ७.२१.२१ ॥


###Slōka 22 / श्लोक २२###


    ततस्तान्भिद्यमानांश्च कर्मभिर्दुष्कृतैः स्वकैः ।
    रावणो मोचयामास विक्रमेण बलाद्बली ।। ७.२१.२२ ॥


###Slōka 23 / श्लोक २३###


    प्राणिनो मोचितास्तेन दशग्रीवेण रक्षसा ।
    सुखमापुर्मुहूर्तं ते ह्यतर्कितमचिन्तितम् ।। ७.२१.२३ ॥


###Slōka 24 / श्लोक २४###


    प्रेतेषु मुच्यमानेषु राक्षसेन महीयसा ।
    प्रेतगोपाः सुसङ्क्रुद्धा राक्षसेन्द्रमभिद्रवन् ।। ७.२१.२४ ॥


###Slōka 25 / श्लोक २५###


    ततो हलहलाशब्दः सर्वदिग्भ्यः समुत्थितः ।
    धर्मराजस्य योधानां शूराणां सम्प्रधावताम् ।। ७.२१.२५ ॥


###Slōka 26 / श्लोक २६###


    ते प्रासैः परिघैः शूलैर्मुसलैः शक्तितोमरैः ।
    पुष्पकं समवर्षन्त शूराः शतसहस्रशः ।। ७.२१.२६ ॥


###Slōka 27 / श्लोक २७###


    तस्यासनानि प्रासादान्वेदिकास्तोरणानि च ।
    पुष्पकस्य बभञ्जुस्ते शीघ्रं मधुकरा इव ।। ७.२१.२७ ॥


###Slōka 28 / श्लोक २८###


    देवनिष्ठानभूतं तद्विमानं पुष्पकं मृधे ।
    भज्यमानं तथैवासीदक्षयं ब्रह्मतेजसा ।। ७.२१.२८ ॥


###Slōka 29 / श्लोक २९###


    असङ्ख्या सुमहत्यासीत्तस्य सेना महात्मनः ।
    शूराणामग्रयातऽणां सहस्राणि शतानि च ।। ७.२१.२९ ॥


###Slōka 30 / श्लोक ३०###


    ततो वृक्षैश्च शैलैश्च प्रासादानां शतैस्तथा ।
    ततस्ते सचिवास्तस्य यथाकामं यथाबलम् ।अयुध्यन्त महावीराः स च राजा दशाननः ।। ७.२१.३० ॥


###Slōka 31 / श्लोक ३१###


    ते तु शोणितदिग्धाङ्गाः सर्वशस्त्रसमाहताः ।
    अमात्या राक्षसेन्द्रस्य चक्रुरायोधनं महत् ।। ७.२१.३१ ॥


###Slōka 32 / श्लोक ३२###


    अन्योन्यं ते महाभागा जघ्नुः प्रहरणैर्भृशम् ।
    यमस्य च महाबाहो रावणस्य च मन्त्रिणः ।। ७.२१.३२ ॥


###Slōka 33 / श्लोक ३३###


    अमात्यांस्तांस्तु सन्त्यज्य यमयोधा महाबलाः ।
    तमेव चाभ्यधावन्त शूलवर्षैर्दशाननम् ।। ७.२१.३३ ॥


###Slōka 34 / श्लोक ३४###


    ततः शोणितदिग्धाङ्गः प्रहारैर्जर्जरीकृतः ।
    फुल्लाशोक इवाभाति पुष्पके राक्षसाधिपः ।। ७.२१.३४ ॥


###Slōka 35 / श्लोक ३५###


    स तु शूलगदापासाञ्छक्तितोमरसायकान् ।
    मुसलानि शिलावृक्षान्मुमोचास्त्रबलाद्बली ।। ७.२१.३५ ॥


###Slōka 36 / श्लोक ३६###


    तरूणां च शिलानां च शस्त्राणां चातिदारुणम् ।
    यमसैन्येषु तद्वर्षं पपात धरणीतले ।। ७.२१.३६ ॥


###Slōka 37 / श्लोक ३७###


    तांस्तु सर्वान्विनिर्भिद्य तदस्त्रमपहत्य च ।
    जघ्नुस्ते राक्षसं घोरमेकं शतसहस्रशः ।। ७.२१.३७ ॥


###Slōka 38 / श्लोक ३८###


    परिवार्य च तं सर्वे शैलं मोघोत्करा इव ।
    भिन्दिपालैश्च शूलैश्च निरुच्छ्वासमपोथयन् ।। ७.२१.३८ ॥


###Slōka 39 / श्लोक ३९###


    विमुक्तकवचः क्रुद्धः सिक्तः शोणितविस्रवैः ।
    ततः स पुष्पकं त्यक्त्वा पृथिव्यामवतिष्ठत ।। ७.२१.३९ ॥


###Slōka 40 / श्लोक ४०###


    ततः स कार्मुकी वाणी समरे चाभिवर्तत ।
    लब्धसञ्ज्ञो मुहूर्तेन क्रुद्धस्तस्थौ यथान्तकः ।। ७.२१.४० ॥


###Slōka 41 / श्लोक ४१###


    ततः पाशुपतं दिव्यमस्त्रं सन्धाय कार्मुके ।
    तिष्ठ तिष्ठेति तानुक्त्वा तच्चापं विचकर्ष स ।। ७.२१.४१ ॥


###Slōka 42 / श्लोक ४२###


    आकर्णात्स विकृष्याथ चापमिन्द्रारिराहवे ।
    मुमोच तं शरं क्रुद्धस्त्रिपुरे शङ्करो यथा ।। ७.२१.४२ ॥


###Slōka 43 / श्लोक ४३###


    तस्य रूपं शरस्यासीत्विधूमज्वालमण्डलम् ।
    वनं दहिष्यतो घर्मे दावाग्नेरिव मूर्च्छतः ।। ७.२१.४३ ॥


###Slōka 44 / श्लोक ४४###


    ज्वालामाली स तु शरः क्रव्यादानुगतो रणे ।
    मुक्तो गुल्मान्द्रुमांश्चापि भस्म कृत्वा प्रधावति ।। ७.२१.४४ ॥


###Slōka 45 / श्लोक ४५###


    ते तस्य तेजसा दग्धाः सैन्या वैवस्वतस्य तु ।
    रणे तस्मिन्निपतिता दावदग्धा नगा इव ।। ७.२१.४५ ॥


###Slōka 46 / श्लोक ४६###


    ततस्तु सिचवैः सार्धं राक्षसो भीमविक्रमः ।
    ननाद सुमहानादं कम्पयन्निव मेदिनीम् ।। ७.२१.४६ ।।


