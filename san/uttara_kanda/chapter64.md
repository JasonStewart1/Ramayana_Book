उत्तरकाण्डम्डम्
===============================


## Chapter 64  / सर्गः ६४##


###Slōka 1###


    एवमुक्त्वा च काकुत्स्थं प्रशस्य च पुनः पुनः ।
    पुनरेवापरं वाक्यमुवाच रघुनन्दनः ।। ७.६४.१ ॥


###Slōka 2###


    इमान्यश्वसहस्राणि चत्वारि पुरुषर्षभ ।
    रथानां द्वे सहस्रे च गजानां शतमुत्तमम् ।। ७.६४.२ ॥


###Slōka 3###


    अन्तरा पणवीथ्यश्च नानापण्योपशोभिताः ।
    अनुगच्छन्तु काकुत्स्थं तथैव नटनर्तकाः ।। ७.६४.३ ॥


###Slōka 4###


    हिरण्यस्य सुवर्णस्य नियुतं पुरुषर्षभ ।
    आदाय गच्छ शत्रुघ्न पर्याप्तधनवाहनः ।। ७.६४.४ ॥


###Slōka 5###


    बलं च सुभृतं वीर हृष्टपुष्टमनुद्धतम् ।
    सम्भाषासम्प्रदानेन रञ्जयस्व नगेत्तम ।। ७.६४.५ ॥


###Slōka 6###


    न ह्यर्थास्तत्र तिष्ठन्ति न दारा न च बान्धवाः ।
    सुप्रीतो भृत्यवर्गश्च यत्र तिष्ठसि राघव ।। ७.६४.६ ॥


###Slōka 7###


    ततो हृष्टजनाकीर्णां प्रस्थाप्य महतीं चमूम् ।
    एक एव धनुष्पाणिर्गच्छ त्वं मधुनो वनम् ।। ७.६४.७ ॥


###Slōka 8###


    यथा त्वां न प्रजानाति गच्छन्तं युद्धकाङ्क्षिणम् ।
    लवणस्तु मधोः पुत्रस्तथा गच्छेरशङ्कितम् ।। ७.६४.८ ॥


###Slōka 9###


    न तस्य मूत्युरन्यो ऽस्ति कश्चिद्धि पुरुषर्षभ ।
    दर्शनं यो ऽभिगच्छेत स वध्यो लवणेन हि ।। ७.६४.९ ॥


###Slōka 10###


    स हि ग्रीष्मो ऽपयाते तु वर्षारात्र उपागते ।
    हन्यास्त्वं लवणं सौम्य सहि कालो ऽस्य दुर्मतेः ।। ७.६४.१० ॥


###Slōka 11###


    महर्षींस्तु पुरत्कृत्य प्रयान्तु तव सौनिकाः ।
    यथा ग्रीष्मावशेषेण तरेयुर्जाह्नवीजलम् ।। ७.६४.११ ॥


###Slōka 12###


    तत्र स्थाप्य बलं सर्वं नदीतीरे समाहितः ।
    अग्रतो धनुषा सार्धं गच्छ त्वं लघुविक्रमः ।। ७.६४.१२ ॥


###Slōka 13###


    एवमुक्तस्तु रामेण शत्रुघ्नस्तान्महाबलान् ।
    सेनामुख्यान्समानीय ततो वाक्यमुवाच ह ।। ७.६४.१३ ॥


###Slōka 14###


    एते वो गणिता वासा यत्र तत्र निवत्स्यथ ।
    स्थातव्यं चाविरोधेन यथा बाधा न कस्यचित् ।। ७.६४.१४ ॥


###Slōka 15###


    तथा तांस्तु समाज्ञाप्य प्रस्थाप्य च महद्बलम् ।
    कौसल्यां च सुमित्रां च कैकेयीं चाभ्यवादयत् ।। ७.६४.१५ ॥


###Slōka 16###


    रामं प्रदक्षिणीकृत्य शिरसा ऽभिप्रणम्य च ।
    रामेण चाभ्यनुज्ञातः शत्रुघ्नः शत्रुतापनः ।। ७.६४.१६ ॥


###Slōka 17###


    लक्ष्मणं भरतं चैव प्रणिपत्य कृताञ्जलिः ।
    पुरोहितं वसिष्ठं च शत्रुघ्नः प्रयतात्मवान् ।प्रदक्षिणमथो कृत्वा निर्जगाम महाबलः ।। ७.६४.१७ ॥


###Slōka 18###


    प्रस्थाप्य सेनामथ सो ऽग्रतस्तदा गजेन्द्रवाजिप्रवरौघसङ्कुलाम् ।
    उपास मासं तु नरेन्द्रपार्श्वतस्त्वथ प्रयातो रघुवंशवर्धनः ।। ७.६४.१८ ।।


