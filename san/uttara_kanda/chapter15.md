उत्तरकाण्डम्डम्
===============================


## Chapter 15  / सर्गः १५##


###Slōka 1 / श्लोक १###


    ततस्ताँल्लक्ष्य वित्रस्तान्यक्षेन्द्रांश्च सहस्रशः ।
    धनाध्यक्षो महायक्षं माणिचारमथाब्रवीत् ।। ७.१५.१ ॥


###Slōka 2 / श्लोक २###


    रावणं जहि यक्षेन्द्र दुर्वृत्तं पापचेतसम् ।
    शरणं भव वीराणां यक्षाणां युद्धशालिनाम् ।। ७.१५.२ ॥


###Slōka 3 / श्लोक ३###


    एवमुक्तो महाबाहुर्माणिभद्रः सुदुर्जयः ।
    वृतो यक्षसहस्रैस्तु चतुर्भिः समयोधयत् ।। ७.१५.३ ॥


###Slōka 4 / श्लोक ४###


    ते गदामुसलप्रासैः शक्तितोमरमुद्गरैः ।
    अभिघ्नन्तस्तदा यक्षा राक्षसान्समुपाद्रवन् ।। ७.१५.४ ॥


###Slōka 5 / श्लोक ५###


    कुर्वन्तस्तुमुलं युद्धं चरन्तः श्येनवल्लघु ।
    बाढं प्रयच्छन्नेच्छामि दीयतामिति भाषिणः ।। ७.१५.५ ॥


###Slōka 6 / श्लोक ६###


    ततो देवाः सगन्धर्वा ऋषयो ब्रह्मवादिनः ।
    दृष्ट्वा तत्तुमुलं युद्धं परं विस्मयमागमन् ।। ७.१५.६ ॥


###Slōka 7 / श्लोक ७###


    यक्षाणां तु प्रहस्तेन सहस्रं निहतं रणे ।
    महोदरेण चानिन्द्यं सहस्रमपरं हतम् ।। ७.१५.७ ॥


###Slōka 8 / श्लोक ८###


    क्रुद्धेन च तदा राजन्मारीचेन युयुत्सुना ।
    निमेषान्तरमात्रेण द्वे सहस्रे निपातिते ।। ७.१५.८ ॥


###Slōka 9 / श्लोक ९###


    क्व च यक्षार्जवं युद्धं क्व च मायाबलाश्रयम् ।
    रक्षसां पुरुषव्याघ्र तेन ते ऽभ्यधिका युधि ।। ७.१५.९ ॥


###Slōka 10 / श्लोक १०###


    धूम्राक्षेण समागम्य माणिभद्रो महारणे ।
    मुसलेनोरसि क्रोधात्तडितो न च कम्पितः ।। ७.१५.१० ॥


###Slōka 11 / श्लोक ११###


    ततो गदां समाविध्य माणिभद्रेण राक्षसः ।
    धूम्राक्षस्ताडितो मूर्ध्नि विह्वलः स पपात ह ।। ७.१५.११ ॥


###Slōka 12 / श्लोक १२###


    धूम्राक्षं ताडितं दृष्ट्वा पतितं शोणितोक्षितम् ।
    अभ्यधावत सङ्ग्रामे माणिभद्रं दशाननः ।। ७.१५.१२ ॥


###Slōka 13 / श्लोक १३###


    तं क्रुद्धमभिधावन्तं माणिभद्रो दशाननम् ।
    शक्तिभिस्ताडयामास तिसृभिर्यक्षपुङ्गवः ।। ७.१५.१३ ॥


###Slōka 14 / श्लोक १४###


    ताडितो माणिभद्रस्य मुकुटे प्राहरद्रणे ।
    तस्य तेन प्रहारेम मुकुटं पार्श्वमागतम् ।। ७.१५.१४ ॥


###Slōka 15 / श्लोक १५###


    ततः संयुध्यमानेन विष्टब्धो न व्यकम्पत ।
    तदाप्रभृति यक्षो ऽसौ पार्श्वमौलिरिति स्मृतः ।सन्नादः सुमहान्राजंस्तस्मिन्शैले ऽभ्यवर्तत ।। ७.१५.१५ ॥


###Slōka 16 / श्लोक १६###


    ततो दूरात्प्रददृशे धनाध्यक्षो गदाधरः ।
    शुक्रप्रौष्ठपदाभ्यां च पद्मशङ्खसमावृतः ।। ७.१५.१६ ॥


###Slōka 17 / श्लोक १७###


    स दृष्ट्वा भ्रातरं सङ्ख्ये शापाद्विभ्रष्टगौरवम् ।
    उवाच वचनं धीमान्युक्तं पैतामहे कुले ।। ७.१५.१७ ॥


###Slōka 18 / श्लोक १८###


    यन्मया वार्यमाणस्त्वं नावगच्छसि दुर्मते ।
    पश्चादस्य फलं प्राप्य ज्ञास्यसे निरयं गतः ।। ७.१५.१८ ॥


###Slōka 19 / श्लोक १९###


    यो हि मोहाद्विषं पीत्वा नावगच्छति दुर्मतिः ।
    स तस्य परिणामान्ते जानीते कर्मणः फलम् ।। ७.१५.१९ ॥


###Slōka 20 / श्लोक २०###


    देवता नाभिनन्दन्ति धर्मयुक्तेन केनचित् ।
    येन त्वमीदृशं भावं नीतस्सन्नावबुद्ध्यसे ।। ७.१५.२० ॥


###Slōka 21 / श्लोक २१###


    मातरं पितरं यो हि आचार्यं चावमन्यते ।
    स पश्यति फलं तस्य प्रेतराजवशं गतः ।। ७.१५.२१ ॥


###Slōka 22 / श्लोक २२###


    अध्रुवे हि शरीरे यो न करोति तपोर्जनम् ।
    स पश्चात्तप्यते मूढो मृतो दृष्ट्वा ऽ ऽत्मनो गतिम् ।। ७.१५.२२ ॥


###Slōka 23 / श्लोक २३###


    धर्माद्राज्यं धनं सौख्यमधर्माद्दुःखमेव च ।
    तस्माद्धर्मं सुखार्थाय कुर्यात्पापं विसर्जयेत् ।। ७.१५.२३ ॥


###Slōka 24 / श्लोक २४###


    पापस्य हि फलं दुःखं तद्भोक्तव्यमिहात्मना ।
    तस्मादात्मापघातार्थं मूढः पापं करिष्यति ।। ७.१५.२४ ॥


###Slōka 25 / श्लोक २५###


    कस्य चिन्न हि दुर्बुद्धेश्छन्दतो जायते मतिः ।
    देवं चेष्टयते सर्वं हतो दैवेन हन्यते ।यादृशं कुरुते कर्म तादृशं फलमश्नुते ।। ७.१५.२५ ॥


###Slōka 26 / श्लोक २६###


    बुद्धिरूपं फलं पुत्राञ्छौर्यं धीरत्वमेव च ।
    प्राप्नुवन्ति नरा लोके निर्जितं पुण्यकर्मभिः ।। ७.१५.२६ ॥


###Slōka 27 / श्लोक २७###


    एवं निरयगामी त्वं यस्य ते मतिरीदृशी ।
    न त्वां समभिभाषिष्ये ऽसद्वृत्तेष्वेव निर्णयः ।। ७.१५.२७ ॥


###Slōka 28 / श्लोक २८###


    एवमुक्तास्ततस्तेन तस्यामात्याः समाहताः ।
    मारीचप्रमुखाः सर्वे विमुखा विप्रदुद्रुवुः ।। ७.१५.२८ ॥


###Slōka 29 / श्लोक २९###


    ततस्तेन दशग्रीवो यक्षेन्द्रेण महात्मना ।
    गदयाभिहतो मूर्ध्नि न च स्थानात्प्रकम्पितः ।। ७.१५.२९ ॥


###Slōka 30 / श्लोक ३०###


    ततस्तौ राम निघ्नन्तौ तदान्योन्यं महामृधे ।
    न विह्वलौ न च श्रान्तौ बभूवतुरमर्षणौ ।। ७.१५.३० ॥


###Slōka 31 / श्लोक ३१###


    आग्नेयमस्त्रं तस्मै स मुमोच धनदस्तदा ।
    राक्षसेन्द्रो वारुणेन तदस्त्रं प्रत्यवारयत् ।। ७.१५.३१ ॥


###Slōka 32 / श्लोक ३२###


    ततो मायां प्रविष्टो ऽसौ राक्षसीं राक्षसेश्वरः ।
    रूपाणां शतसाहस्रं विनाशाय चकार च ।। ७.१५.३२ ॥


###Slōka 33 / श्लोक ३३###


    व्याघ्रो वराहो जीमूतः पर्वतः सागरो द्रुमः ।
    यक्षो दैत्यस्वरूपी च सो ऽदृश्यत दशाननः ।। ७.१५.३३ ॥


###Slōka 34 / श्लोक ३४###


    बहूनि च करोति स्म दृश्यन्ते न त्वसौ ततः ।
    प्रतिगृह्य ततो राम महदस्त्रं दशाननः ।। ७.१५.३४ ॥


###Slōka 35 / श्लोक ३५###


    जघान मूर्ध्नि धनदं व्याविद्ध्य महतीं गदाम् ।
    एवं स तेनाभिहतो विह्वलः शोणितोक्षितः ।। ७.१५.३५ ॥


###Slōka 36 / श्लोक ३६###


    कृत्तमूल इवाशोको निपपात धनाधिपः ।
    । ७.१५.३६ ॥


###Slōka 37 / श्लोक ३७###


    ततः पद्मादिभिस्तत्र निधिभिः स तदा वृतः ।
    धनदोच्छ्वासितस्तैस्तु वनमानीय नन्दनम् ।। ७.१५.३७ ॥


###Slōka 38 / श्लोक ३८###


    निर्जित्य राक्षसेन्द्रस्तं धनदं हृष्टमानसः ।
    पुष्पकं तस्य जग्राह विमानं जयलक्षणम् ।। ७.१५.३८ ॥


###Slōka 39 / श्लोक ३९###


    काञ्चनस्तम्भसंवीतं वैडूर्यमणितोरणम् ।
    मुक्ताजालप्रतिच्छन्नं सर्वकामफलद्रुमम् ।। ७.१५.३९ ॥


###Slōka 40 / श्लोक ४०###


    मनोजवं कामगमं कामरूपं विहङ्गमम् ।
    मणिकाञ्चनसोपानं तप्तकाञ्चनवेदिकम् ।। ७.१५.४० ॥


###Slōka 41 / श्लोक ४१###


    देवोपवाह्यमक्षय्यं सदादृष्टिमनःसुखम् ।
    बह्वाश्चर्यं भक्तिचित्रं ब्रह्मणा परिनिर्मितम् ।। ७.१५.४१ ॥


###Slōka 42 / श्लोक ४२###


    निर्मितं सर्वकामैस्तु मनोहरमनुत्तमम् ।
    न तु शीतं न चोष्णं च सर्वर्तुसुखदं शुभम् ।। ७.१५.४२ ॥


###Slōka 43 / श्लोक ४३###


    स तं राजा समारुह्य कामगं वीर्यनिर्जितम् ।
    जितं त्रिभुवनं मेने दर्पोत्सेकात्सुदुर्मतिः ।। ७.१५.४३ ॥


###Slōka 44 / श्लोक ४४###


    जित्वा वैश्रवणं देवं कैलासात्समवातरत् ।
    । ७.१५.४४ ॥


###Slōka 45 / श्लोक ४५###


    स्वतेजसा विपुलमवाप्य तं जयं प्रतापवान्विमलकिरीटहारवान् ।
    रराज वै परमविमानमास्थितो निशाचरः सदसि गतो यथानलः ।। ७.१५.४५ ।।


