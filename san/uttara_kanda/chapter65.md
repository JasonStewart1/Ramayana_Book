उत्तरकाण्डम्डम्
===============================


## Chapter 65  / सर्गः ६५##


###Slōka 1 / श्लोक १###


    प्रस्थाप्य च बलं सर्वं मासमात्रोषितः पथि ।
    एक एवाशु शत्रुघ्नो जगाम त्वरितं तदा ।। ७.६५.१ ॥


###Slōka 2 / श्लोक २###


    द्विरात्रमन्तरे शूर उष्य राघवनन्दनः ।
    वाल्मीकेराश्रमं पुण्यमगच्छद्वासमुत्तमम् ।। ७.६५.२ ॥


###Slōka 3 / श्लोक ३###


    सो ऽभिवाद्य महात्मानं वाल्मीकिं मुनिसत्तमम् ।
    कृताञ्जलिरथो भूत्वा वाक्यमेतदुवाच ह ।। ७.६५.३ ॥


###Slōka 4 / श्लोक ४###


    भगवन्वस्तुमिच्छामि गुरोः कृत्यादिहागतः ।
    श्वः प्रभाते गमिष्यामि प्रतीचीं वारुणीं दिशम् ।। ७.६५.४ ॥


###Slōka 5 / श्लोक ५###


    शत्रुघ्नस्य वचः श्रुत्वा प्रहस्य मुनिपुङ्गवः ।
    प्रत्युवाच महात्मानं स्वागतं ते महायशः ।। ७.६५.५ ॥


###Slōka 6 / श्लोक ६###


    स्वमाश्रममिदं सौम्य राघवाणां कुलस्य हि ।
    आसनं पाद्यमर्ध्यं च निर्विशङ्कः प्रतीच्छ मे ।। ७.६५.६ ॥


###Slōka 7 / श्लोक ७###


    प्रतिगृह्य तदा पूजां फलमूलं च भोजनम् ।
    भक्षयामास काकुत्स्थस्तृप्तिं च परमां गतः ।। ७.६५.७ ॥


###Slōka 8 / श्लोक ८###


    स भुक्त्वा फलमूलं च महर्षिं तमुवाच ह ।
    इयं यज्ञविभूतिस्ते कस्याश्रमसमीपतः ।। ७.६५.८ ॥


###Slōka 9 / श्लोक ९###


    तत्तस्य भाषितं श्रुत्वा वाल्मीकिर्वाक्यमब्रवीत् ।
    शत्रुघ्न शृणु यस्येदं बभूवायतनं पुरा ।। ७.६५.९ ॥


###Slōka 10 / श्लोक १०###


    युष्माकं पूर्वको राजा सौदासस्तस्य भूपतेः ।
    पुत्रो वीरसहो नाम वीर्यवानतिधार्मिकः ।। ७.६५.१० ॥


###Slōka 11 / श्लोक ११###


    स बाल एव सौदासो मृगयामुपचक्रमे ।
    चञ्चूर्यमाणं ददृशे स शूरो राक्षसद्वयम् ।। ७.६५.११ ॥


###Slōka 12 / श्लोक १२###


    शार्दूलरूपिणौ घोरौ मृगान्बहुसहस्रशः ।
    भक्षमाणावसन्तुष्टौ पर्याप्तिं नैव जग्मतुः ।। ७.६५.१२ ॥


###Slōka 13 / श्लोक १३###


    स तु तौ राक्षसौ दृष्ट्वा निर्मृगं च वनं कृतम् ।
    क्रोधेन महता ऽ ऽविष्टो जघानैकं महेषुणा ।। ७.६५.१३ ॥


###Slōka 14 / श्लोक १४###


    विनिपात्य तमेकं तु सौदासः पुरुषर्षभः ।
    विज्वरो विगतामार्षो हतं रक्षो ह्युदैक्षत ।। ७.६५.१४ ॥


###Slōka 15 / श्लोक १५###


    निरीक्षमाणं तं दृष्ट्वा सहायं तस्य रक्षसः ।
    सन्तापमकरोद्घोरं सौदासं चेदमब्रवीत् ।। ७.६५.१५ ॥


###Slōka 16 / श्लोक १६###


    यस्मादनपराधं त्वं सहायं मम जघ्निवान् ।
    तस्मात्तवापि पापिष्ठ प्रदास्यामि प्रतिक्रियाम् ।। ७.६५.१६ ॥


###Slōka 17 / श्लोक १७###


    एवमुक्त्वा तु तद्राक्षस्तत्रैवान्तरधीयत ।
    कालपर्याययोगेन राजा मित्रसहो ऽभवत् ।। ७.६५.१७ ॥


###Slōka 18 / श्लोक १८###


    राजापि यजते यज्ञमस्याश्रमसमीपतः ।
    अश्वमेधं महायज्ञं तं वसिष्ठो ऽभ्यपालयत् ।। ७.६५.१८ ॥


###Slōka 19 / श्लोक १९###


    तत्र यज्ञो महानासीद्बहुवर्षगणायुतः ।
    समृद्धः परया लक्ष्म्या देवयज्ञसमो ऽभवत् ।। ७.६५.१९ ॥


###Slōka 20 / श्लोक २०###


    अथावसाने यज्ञस्य पूर्ववैरमनुस्मरन् ।
    वसिष्ठरूपी राजानमिति होवाच राक्षसः ।। ७.६५.२० ॥


###Slōka 21 / श्लोक २१###


    अस्य यज्ञस्य जातो ऽन्तः सामिषं भोजनं मम ।
    दीयतामिह शीघ्रं वै नात्र कार्या विचारणा ।। ७.६५.२१ ॥


###Slōka 22 / श्लोक २२###


    तच्छ्रुत्वा व्याहृतं वाक्यं रक्षसा ब्रह्मरूपिणा ।
    भक्ष्यसंस्कारकुशलमुवाच पृथिवीपतिः ।। ७.६५.२२ ॥


###Slōka 23 / श्लोक २३###


    हविष्यं सामिषं स्वादु यथा भवति भोजनम् ।
    तथा कुरुष्व शीघ्रं वै परितुष्येद्यथा गुरुः ।। ७.६५.२३ ॥


###Slōka 24 / श्लोक २४###


    शासनात्पार्थिवेन्द्रस्य सूदः सम्भ्रान्तमानसः ।
    स राक्षसः पुनस्तत्र सूदवेषमथाकरोत् ।। ७.६५.२४ ॥


###Slōka 25 / श्लोक २५###


    स मानुषमथो मांसं पार्थिवाय न्यवेदयत् ।
    इदं स्वादु हविष्यं च सामिषं चान्नमाहृतम् ।। ७.६५.२५ ॥


###Slōka 26 / श्लोक २६###


    स भोजनं वसिष्ठाय पत्न्या सार्धमुपाहरत् ।
    मदयन्त्या नरव्याघ्र सामिषं रक्षसा हृतम् ।। ७.६५.२६ ॥


###Slōka 27 / श्लोक २७###


    ज्ञात्वा तदामिषं विप्रो मानुषं भाजनं गतम् ।
    क्रोधेन महता ऽ ऽविष्टो व्याहर्तुमुपचक्रमे ।। ७.६५.२७ ॥


###Slōka 28 / श्लोक २८###


    यस्मात्त्वं भोजनं राजन्ममैतद्दातुमिच्छसि ।
    तस्माद्भोजनमेतत्ते भविष्यति न संशयः ।। ७.६५.२८ ॥


###Slōka 29 / श्लोक २९###


    ततः क्रुद्धस्तु सौदासस्तोयं जग्राह पाणिना ।
    वसिष्ठं शप्तुमारेभे भार्या चैनमवारयत् ।। ७.६५.२९ ॥


###Slōka 30 / श्लोक ३०###


    राजन्प्रभुर्यतो ऽस्माकं वसिष्ठो भगवानृषिः ।
    प्रतिशप्तुं न शक्तस्त्वं देवतुल्यं पुरोधसम् ।। ७.६५.३० ॥


###Slōka 31 / श्लोक ३१###


    ततः क्रोधमयं तोयं तेजोबलसमन्वितम् ।
    व्यसर्जयत धर्मात्मा ततः पादौ सिषेच च ।। ७.६५.३१ ॥


###Slōka 32 / श्लोक ३२###


    तेनास्य राज्ञस्तौ पादौ तदा कल्माषतां गतौ ।
    तदाप्रभृति राजा ऽसौ सौदासः सुमहायशाः ।कल्माषपादः संवृत्तः ख्यातश्चैव तथा नृपः ।। ७.६५.३२ ॥


###Slōka 33 / श्लोक ३३###


    स राजा सह पत्न्या वै प्रणिपत्य मुहुर्मुहुः ।
    पुनर्वसिष्ठं प्रोवाच यदुक्तं ब्रह्मरूपिणा ।। ७.६५.३३ ॥


###Slōka 34 / श्लोक ३४###


    तच्छ्रुत्वा पार्थिवेन्द्रस्य रक्षसा विकृतं च तत् ।
    पुनः प्रोवाच राजानं वसिष्ठः पुरुषर्षभम् ।। ७.६५.३४ ॥


###Slōka 35 / श्लोक ३५###


    मया रोषपरीतेन यदिदं व्याहृतं वचः ।
    नैतच्छक्यं वृथा कर्तुं प्रदास्यामि च ते वरम् ।। ७.६५.३५ ॥


###Slōka 36 / श्लोक ३६###


    कालो द्वादश वर्षाणि शापस्यान्तो भविष्यति ।
    मत्प्रासादाच्च राजेन्द्र व्यतीतं न स्मरिष्यसि ।। ७.६५.३६ ॥


###Slōka 37 / श्लोक ३७###


    एवं स राजा तं शापमुपभुज्यारिसूदनः ।
    प्रतिलेभे पुना राज्यं प्रजाश्चैवान्वपालयत् ।। ७.६५.३७ ॥


###Slōka 38 / श्लोक ३८###


    तस्य कल्माषपादस्य यज्ञस्यायतनं शुभम् ।
    आश्रमस्य समीपे ऽस्य यन्मां पृच्छसि राघव ।। ७.६५.३८ ॥


###Slōka 39 / श्लोक ३९###


    तस्य तां पार्थिवेन्द्रस्य कथां श्रुत्वा सुदारुणाम् ।
    विवेश पर्णशालायां महर्षिमभिवाद्य च ।। ७.६५.३९ ।।


