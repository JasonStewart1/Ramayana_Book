उत्तरकाण्डम्डम्
===============================


## Chapter 6  / सर्गः ६##


###Slōka 1 / श्लोक १###


    तैर्वध्यमाना देवाश्च ऋषयश्च तपोधनाः ।
    भयार्ताः शरणं जग्मुर्देवदेवं महेश्वरम् ।। ७.६.१ ॥


###Slōka 2 / श्लोक २###


    जगत्सृष्ट्यन्तकर्तारमजमव्यक्तरूपिणम् ।
    आधारं सर्वलोकानामाराध्यं परमं गुरुम् ।। ७.६.२ ॥


###Slōka 3 / श्लोक ३###


    ते समेत्य तु कामारिं त्रिपुरारिं त्रिलोचनम् ।
    ऊचुः प्राञ्जलयो देवा भयगद्गदभाषिणः ।। ७.६.३ ॥


###Slōka 4 / श्लोक ४###


    सुकेशपुत्रैर्भगवन्पितामहवरोद्धतैः ।
    प्रजाध्यक्ष प्रजाः सर्वा बाध्यन्ते रिपुबाधनैः ।। ७.६.४ ॥


###Slōka 5 / श्लोक ५###


    शरण्यान्यशरण्यानि ह्याश्रमाणि कृतानि नः ।
    स्वर्गाच्च देवान्प्रच्याव्य स्वर्गे क्रीडन्ति देववत् ।। ७.६.५ ॥


###Slōka 6 / श्लोक ६###


    अहं विष्णुरहं रुद्रो ब्रह्माहं देवराडहम् ।
    अहं यमश्च वरुणश्चन्द्रो ऽहं रविरप्यहम् ।। ७.६.६ ॥


###Slōka 7 / श्लोक ७###


    इति माली सुमाली च माल्यवांश्चैव राक्षसाः ।
    बाधन्ते समरोद्धर्षा ये च तेषां पुरःसराः ।तन्नो देव भयार्तानामभयं दातुमर्हसि ।। ७.६.७ ॥


###Slōka 8 / श्लोक ८###


    अशिवं वपुरास्थाय जहि वै देवकण्टकान् ।
    । ७.६.८ ।।धन्ते समरोद्धर्षा ये च तेषां पुरःसराः ।इत्युक्तस्तु सुरैः सर्वैः कपर्दी नीललोहितः ।सुकेशं प्रति सापेक्षः प्राह देवगणान्प्रभुः ।। ७.६.९ ॥


###Slōka 9 / श्लोक ९###


    अहं तान्न हनिष्यामि मयावध्या हि ते सुराः ।
    किं तु मन्त्रं प्रदास्यामि यो वै तान्निहनिष्यति ।। ७.६.१० ॥


###Slōka 10 / श्लोक १०###


    एतमेव समुद्योगं पुरस्कृत्य महर्षयः ।
    गच्छध्वं शरणं विष्णुं हनिष्यति स तान्प्रभुः ।। ७.६.११ ॥


###Slōka 11 / श्लोक ११###


    ततस्तु जयशब्देन प्रतिनन्द्य महेश्वरम् ।
    विष्णोः समीपमाजग्मुर्निशाचरभयार्दिताः ।। ७.६.१२ ॥


###Slōka 12 / श्लोक १२###


    शङ्खचक्रधरं देवं प्रणम्य बहुमान्य च ।
    ऊचुः सम्भ्रान्तवद्वाक्यं सुकेशतनयान्प्रति ।। ७.६.१३ ॥


###Slōka 13 / श्लोक १३###


    सुकेशतनयैर्देव त्रिभिस्त्रेताग्निसन्निभैः ।
    आक्रम्य वरदानेन स्थानान्यपहृतानि नः ।। ७.६.१४ ॥


###Slōka 14 / श्लोक १४###


    लङ्का नाम पुरी दुर्गा त्रिकूटशिखरे स्थिता ।
    तत्र स्थिताः प्रबाधन्ते सर्वान्नः क्षणदाचराः ।। ७.६.१५ ॥


###Slōka 15 / श्लोक १५###


    स त्वमस्मद्धितार्थाय जहि तान्मधुसूदन ।
    शरणं त्वां वयं प्राप्ता गतिर्भव सुरेश्वर ।। ७.६.१६ ॥


###Slōka 16 / श्लोक १६###


    चक्रकृत्तास्यकमलान्निवेदय यमाय वै ।
    भयेष्वभयदो ऽस्माकं नान्यो ऽस्ति भवता विना ।। ७.६.१७ ॥


###Slōka 17 / श्लोक १७###


    राक्षसान्समरे दुष्टान्सानुबन्धान्मदोद्धतान् ।
    नुदं त्वं नो भयं देव नीहारमिव भास्करः ।। ७.६.१८ ॥


###Slōka 18 / श्लोक १८###


    इत्येवं दैवतैरुक्तो देवदेवो जनार्दनः ।
    अभयं भयदो ऽरीणां दत्त्वा देवानुवाच ह ।। ७.६.१९ ॥


###Slōka 19 / श्लोक १९###


    सुकेशं राक्षसं जाने ईशानवरदर्पितम् ।
    तांश्चास्य तनयाञ्जाने येषां ज्येष्ठः स माल्यवान् ।। ७.६.२० ॥


###Slōka 20 / श्लोक २०###


    तानहं समतिक्रान्तमर्यादान्राक्षसाधमान् ।
    निहनिष्यामि सङ्क्रुद्धः सुरा भवत विज्वराः ।। ७.६.२१ ॥


###Slōka 21 / श्लोक २१###


    इत्युक्तास्ते सुराः सर्वे विष्णुना प्रभविष्णुना ।
    यथावासं ययुर्हृष्टाः प्रशंसन्तो जनार्दनम् ।। ७.६.२२ ॥


###Slōka 22 / श्लोक २२###


    विबुधानां समुद्योगं माल्यवांस्तु निशाचरः ।
    श्रुत्वा तौ भ्रातरौ वीराविदं वचनमब्रवीत् ।। ७.६.२३ ॥


###Slōka 23 / श्लोक २३###


    अमरा ऋषयश्चैव सङ्गम्य किल शकरम् ।
    अस्मद्वधं परीप्सन्त इदं वचनमब्रुवन् ।। ७.६.२४ ॥


###Slōka 24 / श्लोक २४###


    सुकेशतनया देव वरदानबलोद्धताः ।
    बाधन्ते ऽस्मान्समुद्दृप्ता घोररूपाः पदे पदे ।। ७.६.२५ ॥


###Slōka 25 / श्लोक २५###


    राक्षसैरभिभूताः स्म न शक्ताः स्म प्रजापते ।
    स्वेषु सद्मसु संस्थातुं भयात्तेषां दुरात्मनाम् ।। ७.६.२६ ॥


###Slōka 26 / श्लोक २६###


    तदस्माकं हितार्थाय जहि तांश्च त्रिलोचन ।
    राक्षसान्हुङ्कृतेनैव दह प्रदहतां वर ।। ७.६.२७ ॥


###Slōka 27 / श्लोक २७###


    इत्येवं त्रिदशैरुक्तो निशम्यान्धकसूदनः ।
    शिरः करं च धुन्वान इदं वचनमब्रवीत् ।। ७.६.२८ ॥


###Slōka 28 / श्लोक २८###


    अवध्या मम ते देवाः सुकेशतनया रणे ।
    मन्त्रं तु वः प्रदास्यामि यस्तान्वै निहनिष्यति ।। ७.६.२९ ॥


###Slōka 29 / श्लोक २९###


    यो ऽसौ चक्रगदापाणिः पीतवासा जनार्दनः ।
    हरिर्नारायणः श्रीमान् शरणं तं प्रपद्यथ ।। ७.६.३० ॥


###Slōka 30 / श्लोक ३०###


    हरादवाप्य ते मन्त्रं कामारिमभिवाद्य च ।
    नारायणालयं प्राप्य तस्मै सर्वं न्यवेदयन् ।। ७.६.३१ ॥


###Slōka 31 / श्लोक ३१###


    ततो नारायणेनोक्ता देवा इन्द्रपुरोगमाः ।
    सुरारींस्तान्हनिष्यामि सुरा भवत विज्वराः ।। ७.६.३२ ॥


###Slōka 32 / श्लोक ३२###


    देवानां भयभीतानां हरिणा राक्षसर्षभौ ।
    प्रतिज्ञातो वधो ऽस्माकं चिन्त्यतां यदिह क्षमम् ।। ७.६.३३ ॥


###Slōka 33 / श्लोक ३३###


    हिरण्यकशिपोर्मृत्युरन्येषां च सुरद्विषाम् ।
    नमुचिः कालनेमिश्च संह्रादो वीरसत्तमः ।। ७.६.३४ ॥


###Slōka 34 / श्लोक ३४###


    राधेयो बहुमायी च लोकपालो ऽथ धार्मिकः ।
    यमलार्जुनौ च हार्दिक्यः शुम्भश्चैव निशुम्भकः ।। ७.६.३५ ॥


###Slōka 35 / श्लोक ३५###


    असुरा दानवाश्चैव सत्त्ववन्तो महाबलाः ।
    सर्वे समरमासाद्य न श्रूयन्ते ऽपराजिताः ।। ७.६.३६ ॥


###Slōka 36 / श्लोक ३६###


    सर्वैः क्रतुशतैरिष्टं सर्वे मायाविदस्तथा ।
    सर्वे सर्वास्त्रकुशलाः सर्वे शत्रुभयङ्कराः ।। ७.६.३७ ॥


###Slōka 37 / श्लोक ३७###


    नारायणेन निहताः शतशो ऽथ सहस्रशः ।
    एतज्ज्ञात्वा तु सर्वेषां क्षमं कर्तुमिहार्हथ ।। ७.६.३८ ॥


###Slōka 38 / श्लोक ३८###


    ततः सुमाली माली च श्रुत्वा माल्यवतो वचः ।
    ऊचतुर्भ्रातरं ज्येष्ठं भगांशाविव वासवम् ।। ७.६.३९ ॥


###Slōka 39 / श्लोक ३९###


    स्वधीतं दत्तमिष्टं चाप्यैश्वर्यं परिपालितम् ।
    आयुर्निरामयं प्राप्तं सुधर्मः प्रापितः पथि ।। ७.६.४० ॥


###Slōka 40 / श्लोक ४०###


    देवसागरमक्षोभ्यं शस्त्रैः समवगाह्य च ।
    जिता द्विषो ह्यप्रतिमास्तन्नो मृत्युकृतं भयम् ।। ७.६.४१ ॥


###Slōka 41 / श्लोक ४१###


    नारायणश्च रुद्रश्च शक्रश्चापि यमस्तथा ।
    अस्माकं प्रमुखे स्थातुं सर्वे बिभ्यति सर्वदा ।। ७.६.४२ ॥


###Slōka 42 / श्लोक ४२###


    विष्णोर्देवस्य नास्त्येव कारणं राक्षसेश्वर ।
    देवानामेव दोषेण विष्णोः प्रचलितं मनः ।। ७.६.४३ ॥


###Slōka 43 / श्लोक ४३###


    तस्मादद्य समुद्युक्ताः सर्वसैन्यसमावृताः ।
    देवानेव जिघांसाम एभ्यो दोषः समुत्थितः ।। ७.६.४४ ॥


###Slōka 44 / श्लोक ४४###


    एवं सम्मन्त्र्य बलिनः सर्वे सैन्यसमावृताः ।
    उद्योगं घोषयित्वा तु सर्वे नैर्ऋतपुङ्गवाः ॥


###Slōka 45 / श्लोक ४५###


    युद्धाय निर्ययुः क्रुद्धा जम्भवृत्रबला इव ।
    । ७.६.४५ ॥


###Slōka 46 / श्लोक ४६###


    इति ते राम सम्मन्त्र्य सर्वोद्योगेन राक्षसाः ।
    युद्धाय निर्ययुः सर्वे महाकाया महाबलाः ।। ७.६.४६ ॥


###Slōka 47 / श्लोक ४७###


    स्यन्दनैर्वारणैश्चैव हयैश्च गिरिसन्निभैः ।
    खरैर्गोभी रथोष्ट्रैश्च शिंशुमारैर्भुजङ्गमैः ।। ७.६.४७ ॥


###Slōka 48 / श्लोक ४८###


    मकरैः कच्छपैर्मीनैर्विहङ्गैर्गरुडोपमैः ।
    सिंहैर्व्याघ्रैर्वराहैश्च सृमरैश्चमरैरपि ।। ७.६.४८ ॥


###Slōka 49 / श्लोक ४९###


    त्यक्त्वा लङ्कां गताः सर्वे राक्षसा बलगर्विताः ।
    प्रयाता देवलोकाय योद्धुं दैवतशत्रवः ।। ७.६.४९ ॥


###Slōka 50 / श्लोक ५०###


    लङ्काविपर्ययं दृष्ट्वा यानि लङ्कालयान्यथ ।
    भूतानि भयदर्शीनि विमनस्कानि सर्वशः ।। ७.६.५० ॥


###Slōka 51 / श्लोक ५१###


    रथोत्तमैरुह्यमानाः शतशो ऽथ सहस्रशः ।
    । ७.६.५१ ॥


###Slōka 52 / श्लोक ५२###


    प्रयाता राक्षसास्तूर्णं देवलोकं प्रयत्नतः ।
    रक्षसामेव मार्गेण दैवतान्यपचक्रमुः ।। ७.६.५२ ॥


###Slōka 53 / श्लोक ५३###


    भौमाश्चैवान्तरिक्षाश्च कालाज्ञप्ता भयावहाः ।
    उत्पाता राक्षसेन्द्राणामभावाय समुत्थिताः ।। ७.६.५३ ॥


###Slōka 54 / श्लोक ५४###


    अस्थीनि मेघा ववृषुरुष्णं शोणितमेव च ।
    वेलां समुद्राश्चोत्क्रान्ताश्चेलुश्चाप्यथ भूधराः ।। ७.६.५४ ॥


###Slōka 55 / श्लोक ५५###


    अट्टहासान्विमुञ्चन्तो घननादसमस्वनाः ।
    वाश्यन्त्यश्च शिवास्तत्र दारुणं घोरदर्शनाः ।। ७.६.५५ ॥


###Slōka 56 / श्लोक ५६###


    सम्पतन्त्यथ भूतानि दृश्यन्ते च यथाक्रमम् ।
    गृध्रचक्रं महच्चात्र ज्वलनोद्गारिभिर्मुखैः ।। ७.६.५६ ॥


###Slōka 57 / श्लोक ५७###


    राक्षसानामुपरि खे भ्रमते ऽलातचक्रवत् ।
    कपोता रक्तपादाश्च शारिका विद्रुता ययुः ॥


###Slōka 58 / श्लोक ५८###


    काका वाश्यन्ति तत्रैव बिडाला वै द्विपादयः ।
    । ७.६.५७ ॥


###Slōka 59 / श्लोक ५९###


    उत्पातांस्ताननादृत्य राक्षसा बलगर्विताः ।
    यान्त्येव न निवर्त्तन्ते मृत्युपाशावपाशिताः ।। ७.६.५८ ॥


###Slōka 60 / श्लोक ६०###


    माल्यवांश्च सुमाली च माली च सुमहाबलाः ।
    आसन्पुरःसरास्तेषां क्रतूनामिव पावकाः ।। ७.६.५९ ॥


###Slōka 61 / श्लोक ६१###


    माल्यवन्तं च ते सर्वे माल्यवन्तमिवाचलम् ।
    निशाचरा ह्याश्रयन्ति धातारमिव देवताः ।। ७.६.६० ॥


###Slōka 62 / श्लोक ६२###


    तद्बलं राक्षसेन्द्राणां महाभ्रघननादितम् ।
    जयेप्सया देवलोकं ययौ मालिवशे स्थितम् ।। ७.६.६१ ॥


###Slōka 63 / श्लोक ६३###


    राक्षसानां समुद्योगं तं तु नारायणः प्रभुः ।
    देवदूतादुपश्रुत्य चक्रे युद्धे तदा मनः ।। ७.६.६२ ॥


###Slōka 64 / श्लोक ६४###


    स सज्जायुधतूणीरो वैनतेयोपरि स्थितः ।
    आसज्ज्य कवचं दिव्यं सहस्रार्कसमद्युति ।। ७.६.६३ ॥


###Slōka 65 / श्लोक ६५###


    आबध्य शरसम्पूर्णे इषुधी विमले तदा ।
    श्रोणिसूत्रं च खड्गं च विमलं कमलेक्षणः ॥


###Slōka 66 / श्लोक ६६###


    शङ्खचक्रगदाशार्ङ्गखड्गाख्यप्रवरायुधान् ।
    । ७.६.६४ ॥


###Slōka 67 / श्लोक ६७###


    सुपर्णं गिरिसङ्काशं वैनतेयमथास्थितः ।
    राक्षसानामभावाय ययौ तूर्णतरं प्रभुः ।। ७.६.६५ ॥


###Slōka 68 / श्लोक ६८###


    सुपर्णपृष्ठे स बभौ श्यामः पीताम्बरो हरिः ।
    काञ्चनस्य गिरेः शृङ्गे सतडित्तोयदो यथा ।। ७.६.६६ ॥


###Slōka 69 / श्लोक ६९###


    स सिद्धदेवर्षिमहोरगैश्च गन्धर्वयक्षैरुपगीयमानः ।
    समाससादासुरसैन्यशत्रूंश्चक्रासिशार्ङ्गायुधशङ्खपाणिः ।। ७.६.६७ ॥


###Slōka 70 / श्लोक ७०###


    सुपर्णपक्षानिलनुन्नपक्षं भ्रमत्पताकं प्रविकीर्णशस्त्रम् ।
    चचाल तद्राक्षसराजसैन्यं चलोपलं नील इवाचलेन्द्रः ।। ७.६.६८ ॥


###Slōka 71 / श्लोक ७१###


    ततः शरैः शोणितमांसरूषितैर्युगान्तवैश्वानरतुल्यविग्रहैः ।
    निशाचराः सम्परिवार्य माधवं वरायुधैर्निर्बिभिदुः सहस्रशः ।। ७.६.६९ ।।


