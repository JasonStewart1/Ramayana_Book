उत्तरकाण्डम्डम्
===============================


## Chapter 5  / सर्गः ५##


###Slōka 1 / श्लोक १###


    सुकेशं धार्मिकं दृष्ट्वा वरलब्धं च राक्षसम् ।
    ग्रामणीर्नाम गन्धर्वो विश्वावसुसमप्रभः ।। ७.५.१ ॥


###Slōka 2 / श्लोक २###


    तस्य देववती नाम द्वितीया श्रीरिवात्मजा ।
    त्रिषु लोकेषु विख्याता रूपयौवनशालिनी ।तां सुकेशाय धर्मेण ददौ रक्षःश्रियं यथा ।। ७.५.२ ॥


###Slōka 3 / श्लोक ३###


    वरदानकृतैश्वर्यं सा तं प्राप्य पतिं प्रियम् ।
    आसीद्देववती तुष्टा धनं प्राप्येव निर्धनः ।। ७.५.३ ॥


###Slōka 4 / श्लोक ४###


    स तया सह संयुक्तो रराज रजनीचरः ।
    अञ्जनादभिनिष्क्रान्तः करेण्वेव महागजः ।। ७.५.४ ॥


###Slōka 5 / श्लोक ५###


    देववत्यां सुकेशस्तु जनयामास राघव ।
    । ७.५.५ ॥


###Slōka 6 / श्लोक ६###


    त्रीन् पुत्रान् जनयामास त्रेताग्निसमविग्रहान् ।
    माल्यवन्तं सुमालिं च मालिं च बलिनां वरम् ।त्रींस्त्रिनेत्रसमान्पुत्रान्राक्षसान्राक्षसाधिपः ।। ७.५.६ ॥


###Slōka 7 / श्लोक ७###


    त्रयो लोका इवाव्यग्राः स्थितास्त्रय इवाग्नयः ।
    त्रयो मन्त्रा इवात्युग्रास्त्रयो घोरा इवामयाः ।। ७.५.७ ॥


###Slōka 8 / श्लोक ८###


    त्रयः सुकेशस्य सुतास्त्रेताग्निसमतेजसः ।
    विवृद्धिमगमंस्तत्र व्याधयोपेक्षिता इव ।। ७.५.८ ॥


###Slōka 9 / श्लोक ९###


    वरप्राप्तिं पितुस्ते तु ज्ञात्वेश्वरतपोबलात् ।
    तपस्तप्तुं गता मेरुं भ्रातरः कृतनिश्चयाः ।। ७.५.९ ॥


###Slōka 10 / श्लोक १०###


    प्रगृह्य नियमान्घोरान्राक्षसा नृपसत्तम ।
    विचेरुस्ते तपो घोरं सर्वभूतभयावहम् ।। ७.५.१० ॥


###Slōka 11 / श्लोक ११###


    सत्यार्जवशमोपेतैस्तपोभिरतिदुष्करैः ।
    सन्तापयन्तस्त्रील्लोँकान्सदेवासुरमानुषान् ।। ७.५.११ ॥


###Slōka 12 / श्लोक १२###


    ततो विभुश्चतुर्वक्त्रो विमानवरमास्थितः ।
    सुकेशपुत्रानामन्त्र्य वरदो ऽस्मीत्यभाषत ।। ७.५.१२ ॥


###Slōka 13 / श्लोक १३###


    ब्रह्माणं वरदं ज्ञात्वा सेन्द्रैर्देवगणैर्वृतम् ।
    ऊचुः प्राञ्जलयः सर्वे वेपमाना इव द्रुमाः ।। ७.५.१३ ॥


###Slōka 14 / श्लोक १४###


    तपसाराधितो देव यदि नो दिशसे वरम् ।
    अजेयाः शत्रुहन्तारस्तथैव चिरजीविनः ।। ७.५.१४ ॥


###Slōka 15 / श्लोक १५###


    प्रभविष्ण्वो भवामेति परस्परमनुव्रताः ।
    । ७.५.१५ ॥


###Slōka 16 / श्लोक १६###


    एवं भविष्यतीत्युक्त्वा सुकेशतनयान्विभुः ।
    स ययौ ब्रह्मलोकाय ब्रह्मा ब्राह्मणवत्सलः ।। ७.५.१६ ॥


###Slōka 17 / श्लोक १७###


    वरं लब्ध्वा तु ते सर्वे राम रात्रिञ्चरास्तदा ।
    सुरासुरान्प्रबाधन्ते वरदानसुनिर्भयाः ।। ७.५.१७ ॥


###Slōka 18 / श्लोक १८###


    तैर्वध्यमानास्त्रिदशाः सर्षिसङ्घाः सचारणाः ।
    त्रातारं नाधिगच्छन्ति निरयस्था यथा नराः ।। ७.५.१८ ॥


###Slōka 19 / श्लोक १९###


    अथ ते विश्वकर्माणं शिल्पिनां वरमव्ययम् ।
    ऊचुः समेत्य संहृष्टा राक्षसा रघुसत्तम ।। ७.५.१९ ॥


###Slōka 20 / श्लोक २०###


    ओजस्तेजोबलवतां महतामात्मतेजसा ।
    गृहकर्ता भवानेव देवानां हृदयेप्सितम् ।। ७.५.२० ॥


###Slōka 21 / श्लोक २१###


    अस्माकमपि तावत्त्वं गृहं कुरु महामते ।
    हिमवन्तमपाश्रित्य मेरुमन्दरमेव वा ।महेश्वरगृहप्रख्यं गृहं नः क्रियतां महत् ।। ७.५.२१ ॥


###Slōka 22 / श्लोक २२###


    विश्वकर्मा ततस्तेषां राक्षसानां महाभुजः ।
    निवासं कथयामास शक्रस्येवामरावतीम् ।। ७.५.२२ ॥


###Slōka 23 / श्लोक २३###


    दक्षिणस्योदधेस्तीरे त्रिकूटो नाम पर्वतः ।
    सुवेल इति चाप्यन्यो द्वितीयस्तत्र सत्तमाः ।। ७.५.२३ ॥


###Slōka 24 / श्लोक २४###


    शिखरे तस्य शैलस्य मध्यमे ऽम्बुदसन्निभे ।
    शकुनैरपि दुष्प्रापे टङ्कच्छिन्नचतुर्दिशि ।। ७.५.२४ ॥


###Slōka 25 / श्लोक २५###


    त्रिंशद्योजनक्स्तीर्णा शतयोजनमायता ।
    स्वर्णप्राकारसंवीता हेमतोरणसंवृता ।। ७.५.२५ ॥


###Slōka 26 / श्लोक २६###


    मया लङ्केति नगरी शक्राज्ञप्तेन निर्मिता ।
    तस्यां वसत दुर्धर्षा यूयं राक्षसपुङ्गवाः ।। ७.५.२६ ॥


###Slōka 27 / श्लोक २७###


    अमरावतीं समासाद्य सेन्द्रा इव दिवौकसः ।
    लङ्कादुर्गं समासाद्य राक्षसैर्बहुभिर्वृताः ।। ७.५.२७ ॥


###Slōka 28 / श्लोक २८###


    भविष्यथ दुराधर्षाः शत्रूणां शत्रुसूदनाः ।
    । ७.५.२८ ॥


###Slōka 29 / श्लोक २९###


    विश्वकर्मवचः श्रुत्वा ततस्ते राक्षसोत्तमाः ।
    सहस्रानुचरा भूत्वा गत्वा तामवसन्पुरीम् ।। ७.५.२९ ॥


###Slōka 30 / श्लोक ३०###


    दृढप्राकारपरिखां हैमैर्गृहशतैर्वृताम् ।
    लङ्कामवाप्य ते हृष्टा न्यवसन्रजनीचराः ।। ७.५.३० ॥


###Slōka 31 / श्लोक ३१###


    एतस्मिन्नेव काले तु यथाकामं च राघव ।
    नर्मदा नाम गन्धर्वी बभूव रघुनन्दन ।। ७.५.३१ ॥


###Slōka 32 / श्लोक ३२###


    तस्याः कान्यात्रयं ह्यासीत् धीश्रीकिर्तिसमद्युति ।
    ज्येष्ठक्रमेण सा तेषां राक्षसानामराक्षसी ।। ७.५.३२ ॥


###Slōka 33 / श्लोक ३३###


    कन्यास्ताः प्रददौ हृष्टा पूर्णचन्द्रनिभाननाः ।
    त्रयाणां राक्षसेन्द्राणां तिस्रो गन्धर्वकन्यकाः ।। ७.५.३३ ॥


###Slōka 34 / श्लोक ३४###


    दत्ता मात्रा महाभागा नक्षत्रे भगदैवते ।
    कुतदारास्तु ते राम सुकेशतनयास्तदा ।। ७.५.३४ ॥


###Slōka 35 / श्लोक ३५###


    चिक्रीडुः सह भार्याभिरप्सरोभिरिवामराः ।
    ततो माल्यवतो भार्या सुन्दरी नाम सुन्दरी ।। ७.५.३५ ॥


###Slōka 36 / श्लोक ३६###


    स तस्यां जनयामास यदपत्यं निबोध तत् ।
    वज्रमुष्टिर्विरूपाक्षोदुर्मुखश्चैव राक्षसः ।। ७.५.३६ ॥


###Slōka 37 / श्लोक ३७###


    सुप्तघ्नो यज्ञकोपश्च मत्तोन्मत्तौ तथैव च ।
    अनला चाभवत्कन्या सुन्दर्यां राम सुन्दरी ।। ७.५.३७ ॥


###Slōka 38 / श्लोक ३८###


    सुमालिनो ऽपि भार्यासीत्पूर्णचद्रनिभानना ।
    नाम्ना केतुमती राम प्राणेभ्यो ऽपि गरीयसी ।। ७.५.३८ ॥


###Slōka 39 / श्लोक ३९###


    सुमाली जनयामास यदपत्यं निशाचरः ।
    केतुमत्यां महाराज तन्निबोधानुपूर्वशः ।। ७.५.३९ ॥


###Slōka 40 / श्लोक ४०###


    प्रहस्तो ऽकम्पनश्चैव विकटः कालकार्मुखः ।
    धूम्राक्षश्चैव दण्डश्च सुपार्श्वश्च महाबलः ।। ७.५.४० ॥


###Slōka 41 / श्लोक ४१###


    संह्रादिः प्रघसश्चैव भासकर्णश्च राक्षसः ।
    राका पुष्पोत्कटा चैव कैकसी च शुचिस्मिता ॥


###Slōka 42 / श्लोक ४२###


    कुम्भीनसी च इत्येते सुमालेः प्रसवाः स्मृताः ।
    । ७.५.४१ ॥


###Slōka 43 / श्लोक ४३###


    मालेस्तु वसुधा नाम गन्धर्वी रूपशालिनी ।
    भार्यासीत्पद्मपत्राक्षी स्वक्षी यक्षीवरोपमा ।। ७.५.४२ ॥


###Slōka 44 / श्लोक ४४###


    सुमालेरनुजस्तस्यां जनयामास यत् प्रभो ।
    अपत्यं कथ्यमानं तु मया त्वं शृणु राघव ।। ७.५.४३ ॥


###Slōka 45 / श्लोक ४५###


    अनिलश्चानलश्चैव हरः सम्पातिरेव च ।
    एते विभीषणामात्या मालेयास्तु निशाचरः ।। ७.५.४४ ॥


###Slōka 46 / श्लोक ४६###


    ततस्तु ते राक्षसपुङ्गवास्त्रयो निशाचरैः पुत्रशतैश्च संवृताः ।
    सुरान्सहेन्द्रानृषिनागयक्षान्बबाधिरे तान्बहुवीर्यदर्पिताः ।। ७.५.४५ ॥


###Slōka 47 / श्लोक ४७###


    जगद्भ्रमन्तो ऽनिलवद्दुरासदा रणेषु मृत्युप्रतिमानतेजसः ।
    वरप्रदानादतिगर्विता भृशं क्रतुक्रियाणां प्रशमङ्कराः सदा ।। ७.५.४६ ।।


