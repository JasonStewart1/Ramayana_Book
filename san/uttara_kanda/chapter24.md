उत्तरकाण्डम्डम्
===============================


## Chapter 24  / सर्गः २४##


###Slōka 1###


    निवर्तमानः संहृष्टो रावणस्सुदुरात्मवान् ।
    जह्रे पथि नरेन्द्रर्षिदेवगन्धर्वकन्यकाः ।। ७.२४.१ ॥


###Slōka 2###


    दर्शनीयां हि रक्षः स कन्यां स्त्रीं वापि पश्यति ।
    हत्वा बन्धुजनं तस्या विमाने तां रुरोध ह ।। ७.२४.२ ॥


###Slōka 3###


    एवं पन्नगकन्याश्च राक्षसासुरमानुषीः ।
    यक्षदानवकन्याश्च विमाने सो ऽध्यरोपयत् ।। ७.२४.३ ॥


###Slōka 4###


    ताश्च सर्वाः समं दुःखान्मुमुचुर्बाष्पजं जलम् ।
    तुल्यमग्न्यर्चिषां तत्र शोकाग्निभयसम्भवम् ।। ७.२४.४ ॥


###Slōka 5###


    ताभिः सर्वानवद्याभिर्नदीभिरिव सागरः ।
    आपूरितं विमानं तद्भयशोकाशिवाश्रुभिः ।। ७.२४.५ ॥


###Slōka 6###


    नागगन्धर्वकन्याश्च महर्षितनयाश्च याः ।
    दैत्यदानवकन्याश्च विमाने शतशो ऽरुदन् ।। ७.२४.६ ॥


###Slōka 7###


    दीर्घकेश्यः सुचार्वङ्ग्यः पूर्णचन्द्रनिभाननाः ।
    पीनस्तन्यस्तथा वज्रवेदिमध्यसमप्रभाः ।। ७.२४.७ ॥


###Slōka 8###


    रथकूबरसङ्काशैः श्रोणिदेशैर्मनोहराः ।
    स्त्रियः सुराङ्गनाप्रख्या निष्टप्तकनकप्रभाः ।। ७.२४.८ ॥


###Slōka 9###


    शोकदुःखभयत्रस्ता विह्वलाश्च सुमध्यमाः ।
    तासां निश्वासवातेन सर्वतः सम्प्रदीपितम् ।। ७.२४.९ ॥


###Slōka 10###


    अग्निहोत्रमिवाभाति सन्निरुद्धाग्निपुष्पकम् ।
    दशग्रीववशं प्राप्तास्तास्तु शोकाकुलाः स्त्रियः ।। ७.२४.१० ॥


###Slōka 11###


    दीनवक्रेक्षणाः श्यामा मृग्यः सिंहवशा इव ।
    काचिच्चिन्तयती तत्र किं नु मां भक्षयिष्यति ।। ७.२४.११ ॥


###Slōka 12###


    काचिद्दध्यौ सुदुःखार्ता अपि मां मारयेदयम् ।
    इति मातृपितऽन्स्मृत्वा भर्तऽन्भ्रातऽंस्तथैव च ।दुःखशोकसमाविष्टा विलेपुः सहिताः स्त्रियः ।। ७.२४.१२ ॥


###Slōka 13###


    कथं नु खलु मे पुत्रो भविष्यति मया विना ।
    कथं माता कथं भ्राता निमग्नाः शोकसागरे ।। ७.२४.१३ ।॥


###Slōka 14###


    हा कथं नु करिष्यामि भर्तुस्तस्मादहं विना ।
    मृत्यो प्रसादयामि त्वां नय मां दुःखभागिनीम् ।। ७.२४.१४ ॥


###Slōka 15###


    किन्नु तद्दुष्कृतं कर्म पुरा देहान्तरे कृतम् ।
    । ७.२४.१५ ॥


###Slōka 16###


    एवं स्म दुःखिताः सर्वाः पतिताः शोकसागरे ।
    न खल्विदानीं पश्यामो दुःखस्यास्यान्तमात्मनः ।। ७.२४.१६ ॥


###Slōka 17###


    अहो धिङ्मानुषं लोकं नास्ति खल्वधमः परः ।
    यद्दुर्बला बलवता भर्तारो रावणेन नः ।। ७.२४.१७ ॥


###Slōka 18###


    सूर्येणोदयता काले नक्षत्राणीव नाशिताः ।
    अहो सुबलवद्रक्षो वधोपायेषु युज्यते ।। ७.२४.१८ ॥


###Slōka 19###


    अहो दुर्वृत्तमास्थाय नात्मानं वैजुगुप्सते ।
    सर्वथा सदृशस्तावद्विक्रमो ऽस्य दुरात्मनः ।। ७.२४.१९ ॥


###Slōka 20###


    इदं त्वसदृशं कर्म परदाराभिमर्शनम् ।
    यस्मादेष परक्यासु रमते राक्षसाधमः ।। ७.२४.२० ॥


###Slōka 21###


    तस्माद्वै स्त्रीकृतेनैव प्राप्स्यते दुर्मतिर्वधम् ।
    सतीभिर्वरनारीभिरेवं वाक्ये ऽभ्युदीरिते ।। ७.२४.२१ ॥


###Slōka 22###


    नेदुर्दुन्दुभयः खस्थाः पुष्पवृष्टिः पपात च ।
    शप्तः स्त्रीभिः स तु समं हतौजा इव निष्प्रभः ।। ७.२४.२२ ॥


###Slōka 23###


    पतिव्रताभिः साध्वीभिर्बभूव विमना इव ।
    एवं विलपितं तासां शृण्वन्राक्षसपुङ्गवः ।प्रविवेश पुरीं लङ्कां पूज्यमानो निशाचरैः ।। ७.२४.२३ ॥


###Slōka 24###


    एतस्मिन्नन्तरे घोरा राक्षसी कामरूपिणी ।
    सहसा पतिता भूमौ भगिनी रावणस्य सा ।। ७.२४.२४ ॥


###Slōka 25###


    तां स्वसारं समुत्थाप्य रावणः परिसान्त्वयन् ।
    अब्रवीत्किमिदं भद्रे वक्तुकामा ऽसि मे द्रुतम् ।। ७.२४.२५ ॥


###Slōka 26###


    सा बाष्पपरिरुद्धाक्षी रक्ताक्षी वाक्यमब्रवीत् ।
    कृता ऽस्मि विधवा राजंस्त्वया बलवता बलात् ।। ७.२४.२६ ॥


###Slōka 27###


    एते राजंस्त्वया वीरा दैत्या विनिहता रणे ।
    कालकेया इति ख्याताः सहस्राणि चतुर्दश ।। ७.२४.२७ ॥


###Slōka 28###


    प्राणेभ्यो ऽपि गरीयान्मे तत्र भर्ता महाबलः ।
    । ७.२४.२८ ॥


###Slōka 29###


    सो ऽपि त्वया हतस्तात रिपुणा भ्रातृगृध्नुना ।
    त्वया ऽस्मि निहता राजन्स्वयमेव हि बन्धुना ।। ७.२४.२९ ॥


###Slōka 30###


    राजन्वैधव्यशब्दं च भोक्ष्यामि त्वत्कृते ह्यहम् ।
    ननु नाम त्वया रक्ष्यो जामाता समरेष्वपि ।स त्वया निहतो युद्धे स्वयमेव न लज्जसे ।। ७.२४.३० ॥


###Slōka 31###


    एवमुक्तो दशग्रीवो भगिन्या क्रोशमानया ।
    अब्रवीत्सान्त्वयित्वा तां सामपूर्वमिदं वचः ।। ७.२४.३१ ॥


###Slōka 32###


    अलं वत्से रुदित्वा ते न भेतव्यं च सर्वशः ।
    दानमानप्रसादैस्त्वां तोषयिष्यामि यत्नतः ।। ७.२४.३२ ॥


###Slōka 33###


    युद्धप्रमत्तो व्याक्षिप्तो जयाकाङ्क्षी क्षिपञ्छरान् ।
    नावगच्छामि युद्धेषु स्वान्परान्वाप्यहं शुभे ।। ७.२४.३३ ॥


###Slōka 34###


    जामातरं न जाने स्म प्रहरन्युद्धदुर्मदः ।
    तेनासौ निहतः सङ्ख्ये मया भर्ता तव स्वसः ।। ७.२४.३४ ॥


###Slōka 35###


    अस्मिन्काले तु यत्प्राप्तं तत्करिष्यामि ते हितम् ।
    भ्रातुरैश्वर्ययुक्तस्य खरस्य वस पार्श्वतः ।। ७.२४.३५ ॥


###Slōka 36###


    चतुर्दशानां भ्राता ते सहस्राणां भविष्यति ।
    प्रभुः प्रयाणे दाने च राक्षसानां महाबलः ।। ७.२४.३६ ॥


###Slōka 37###


    तत्र मातृष्वसेयस्ते भ्राता ऽयं वै खरः प्रभुः ।
    भविष्यति तवादेशं सदा कुर्वन्निशाचरः ।। ७.२४.३७ ॥


###Slōka 38###


    शीघ्रं गच्छत्वयं वीरो दण्डकान्परिरक्षितुम् ।
    दूषणो ऽस्य बलाध्यक्षो भविष्यति महाबलः ।। ७.२४.३८ ॥


###Slōka 39###


    तत्र ते वचनं शूरः करिष्यति सदा खरः ।
    रक्षसां कामरूपाणां प्रभुरेष भविष्यति ।। ७.२४.३९ ॥


###Slōka 40###


    एवमुक्त्वा दशग्रीवः सैन्यमस्यादिदेश ह ।
    चतुर्दश सहस्राणि रक्षसां वीर्यशालिनाम् ।। ७.२४.४० ॥


###Slōka 41###


    स तैः परिवृतस्सर्वै राक्षसैर्घोरदर्शनैः ।
    आगच्छत खरः शीघ्रं दण्डकानकुतोभयः ।। ७.२४.४१ ॥


###Slōka 42###


    स तत्र कारयामास राज्यं निहतकण्टकम् ।
    सा च शूर्पणखा तत्र न्यवसद्दण्डकावने ।। ७.२४.४२ ।।


