उत्तरकाण्डम्डम्
===============================


## Chapter 89  / सर्गः ८९##


###Slōka 1###


    श्रुत्वा किम्पुरुषोत्पत्तिं लक्ष्मणो भरतस्तदा ।
    आश्चर्यमिति चाब्रूतामुभौ रामं जनेश्वरम् ।। ७.८९.१ ॥


###Slōka 2###


    अथ रामः कथामेतां भूय एव महायशाः ।
    कथयामास धर्मात्मा प्रजापतिसुतस्य वै ।। ७.८९.२ ॥


###Slōka 3###


    सर्वास्ता विद्रुता दृष्ट्वा किन्नरीर्ऋषिसत्तमः ।
    उवाच रूपसम्पन्नां तां स्त्रियं प्रहसन्निव ।। ७.८९.३ ॥


###Slōka 4###


    सोमस्याहं सुदयितः सुतः सुरुचिरानने ।
    भजस्व मां वरारोहे भक्त्या स्निग्धेन चक्षुषा ।। ७.८९.४ ॥


###Slōka 5###


    तस्य तद्वचनं श्रुत्वा शून्ये स्वजनवर्जिते ।
    इला सुरुचिरप्रख्यं प्रत्युवाच महाग्रहम् ।। ७.८९.५ ॥


###Slōka 6###


    अहं कामचरी सौम्य तवास्मि वशवर्तिनी ।
    प्रशाधि मां सोमसुत यथेच्छसि तथा कुरु ।। ७.८९.६ ॥


###Slōka 7###


    तस्यास्तदद्भुतप्रख्यं श्रुत्वा हर्षमुपागतः ।
    स वै कामी सह तया रेमे चन्द्रमसः सुतः ।। ७.८९.७ ॥


###Slōka 8###


    बुधस्य माधवो मासस्तामिलां रुचिराननाम् ।
    गतो रमयतो ऽत्यर्थं क्षणवत्तस्य कामिनः ।। ७.८९.८ ॥


###Slōka 9###


    अथ मासे तु सम्पूर्णे पूर्णेन्दुसदृशाननः ।
    प्रजापतिसुतः श्रीमाञ्छयने प्रत्यबुध्यत ।। ७.८९.९ ॥


###Slōka 10###


    सो ऽपश्यत्सोमजं तत्र तपन्तं सलिलाशये ।
    ऊर्ध्वबाहुं निरालम्बं तं राजा प्रत्यभाषत ।। ७.८९.१० ॥


###Slōka 11###


    भगवन्पर्वतं दुर्गं प्रविष्टो ऽस्मि सहानुगः ।
    न च पश्यामि तत्सैन्यं क्व नु ते मामका गताः ।। ७.८९.११ ॥


###Slōka 12###


    तच्छ्रुत्वा तस्य राजर्षेर्नष्टसञ्ज्ञस्य भाषितम् ।
    प्रत्युवाच शुभं वाक्यं सान्त्वयन्परया गिरा ।। ७.८९.१२ ॥


###Slōka 13###


    अश्मवर्षेण महता भृत्यास्ते विनिपातिताः ।
    त्वं चाश्रमपदे सुप्तो वातवर्षभयार्दितः ।। ७.८९.१३ ॥


###Slōka 14###


    समाश्वसिहि भद्रं ते निर्भयो विगतज्वरः ।
    फलमूलाशनो वीर निवसेह यथासुखम् ।। ७.८९.१४ ॥


###Slōka 15###


    स राजा तेन वाक्येन प्रत्याश्वस्तो महामतिः ।
    प्रत्युवाच ततो वाक्यं दीनो भृत्यक्षयाद् भृशम् ।। ७.८९.१५ ॥


###Slōka 16###


    त्यक्ष्याम्यहं स्वकं राज्यं नाहं भृत्यैर्विनाकृतः ।
    वर्तयेयं क्षणं ब्रह्मन्समनुज्ञातुमर्हसि ।। ७.८९.१६ ॥


###Slōka 17###


    सुतो धर्मपरो ब्रह्मञ्ज्येष्ठो मम महायशाः ।
    शशबिन्दुरिति ख्यातः स मे राज्यं प्रपत्स्यते ।। ७.८९.१७ ॥


###Slōka 18###


    न हि शक्ष्याम्यहं हित्वा भृत्यदारान्सुखान्वितान् ।
    प्रतिवक्तुं महातेजः किञ्चिदप्यशुभं वचः ।। ७.८९.१८ ॥


###Slōka 19###


    तथा ब्रुवति राजेन्द्रे बुधः परममद्भुतम् ।
    सान्त्वपूर्वमथोवाच वासस्त इह रोचताम् ।। ७.८९.१९ ॥


###Slōka 20###


    न सन्तापस्त्वया कार्यः कार्दमेय महाबल ।
    संवत्सरोषितस्येह कारयिष्यामि ते हितम् ।। ७.८९.२० ॥


###Slōka 21###


    तस्य तद्वचनं श्रुत्वा बुधस्याक्लिष्टकर्मणः ।
    वासाय विदधे बुद्धिं यदुक्तं ब्रह्मवादिना ।। ७.८९.२१ ॥


###Slōka 22###


    मासं स स्त्री तदा भूत्वा रमयत्यनिशं शुदा ।
    मासं पुरुषभावेन धर्मबुद्धिं चकार सः ।। ७.८९.२२ ॥


###Slōka 23###


    ततः सा नवमे मासि इला सोमसुतात्सुतम् ।
    जनयामास सुश्रोणी पुरूरवसमूर्जितम् ।। ७.८९.२३ ॥


###Slōka 24###


    जातमात्रं तु सुश्रोणी पितुर्हस्ते न्यवेशयत् ।
    बुधस्य समवर्णभमिला पुत्रं महाबलम् ।। ७.८९.२४ ॥


###Slōka 25###


    बुधस्तु पुरुषीभूतं स वै संवत्सरान्तरम् ।
    कथाभी रमयामास धर्मयुक्ताभिरात्मवान् ।। ७.८९.२५ ।।


