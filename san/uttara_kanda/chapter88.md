उत्तरकाण्डम्डम्
===============================


## Chapter 88  / सर्गः ८८##


###Slōka 1###


    तां कथामिलसम्बद्धां रामेण समुदीरिताम् ।
    लक्ष्मणो भरतश्चैव श्रुत्वा परमविस्मितौ ।। ७.८८.१ ॥


###Slōka 2###


    तौ रामं प्राञ्जली भूत्वा तस्य राज्ञो महात्मनः ।
    विस्तरं तस्य भावस्य तदा पप्रच्छतुः पुनः ।। ७.८८.२ ॥


###Slōka 3###


    कथं स राजा स्त्रीभूतो वर्तयामास दुर्गतिः ।
    पुरुषः स यदा भूतः कां वृत्तिं वर्तयत्यसौ ।। ७.८८.३ ॥


###Slōka 4###


    तयोस्तद्भाषितं श्रुत्वा कौतूहलसमन्वितम् ।
    कथयामास काकुत्स्थस्तस्य राज्ञो यथागतम् ।। ७.८८.४ ॥


###Slōka 5###


    तमेव प्रथमं मासं स्त्रीभूता लोकसुन्दरी ।
    ताभिः परिवृता स्त्रीभिर्ये च पूर्वपदानुगाः ।। ७.८८.५ ॥


###Slōka 6###


    तत्काननं विगाह्वाशु विजह्रे लोकसुन्दरी ।
    द्रुमगुल्मलताकीर्णं पद्भ्यां पद्मदलेक्षणा ।। ७.८८.६ ॥


###Slōka 7###


    वाहनानि च सर्वाणि सा त्यक्त्वा वै समन्ततः ।
    पर्वताभोगविवरे तस्मिन्रेमे इला तदा ।। ७.८८.७ ॥


###Slōka 8###


    अथ तस्मिन्वनोद्देशे पर्वतस्याविदूरतः ।
    सरः सुरुचिरप्रख्यं नानापक्षिगणैर्युतम् ।। ७.८८.८ ॥


###Slōka 9###


    ददर्श सा त्विला तस्मिन्बुधं सोमसुतं तदा ।
    ज्वलन्तं स्वेन वपुषा पूर्णसोममिवोदितम् ।। ७.८८.९ ॥


###Slōka 10###


    तपन्तं च तपस्तीव्रमम्भोमध्ये दुरासदम् ।
    यशस्करं कामकरं कारुण्ये पर्यवस्थितम् ।। ७.८८.१० ॥


###Slōka 11###


    सा तं जलाशयं सर्वं क्षोभयामास विस्मिता ।
    सहगैः पूर्वपुरुषैः स्त्रीभूतै रघुनन्दन ।। ७.८८.११ ॥


###Slōka 12###


    बुधस्तु तां समीक्ष्यैव कामबाणवशं गतः ।
    नोपलेभे तदा ऽ ऽत्मानं सञ्चचाल तदा ऽ ऽम्भसि ।। ७.८८.१२ ॥


###Slōka 13###


    इलां निरीक्षमाणस्तु त्रैलोक्याभ्यधिकां शुभाम् ।
    चिन्तां समभ्यतिक्रामत् का न्वियं देवताधिका ।। ७.८८.१३ ॥


###Slōka 14###


    न देवीषु न नागीषु नासुरीष्वप्सरःसु च ।
    दृष्टपूर्वा मया काचिद्रूपेणानेन शोभिता ।। ७.८८.१४ ॥


###Slōka 15###


    सदृशीयं मम भवेद्यदि नान्यपरिग्रहः ।
    इति बुद्धिं समास्थाय जलात्कूलमुपागमत् ।। ७.८८.१५ ॥


###Slōka 16###


    आश्रमं समुपागम्य ततस्ताः प्रमदोत्तमाः ।
    शब्दापयत धर्मात्मा ताश्चैनं च ववन्दिरे ।। ७.८८.१६ ॥


###Slōka 17###


    स ताः पप्रच्छ धर्मात्मा कस्यैषा लोकसुन्दरी ।
    किमर्थमागता चैव सर्वमाख्यात मा चिरम् ।। ७.८८.१७ ॥


###Slōka 18###


    शुभं तु तस्य तद्वाक्यं मधुरं मधुराक्षरम् ।
    श्रुत्वा स्त्रियश्च ताः सर्वा ऊचुर्मधुरया गिरा ।। ७.८८.१८ ॥


###Slōka 19###


    अस्माकमेषा सुश्रोणी प्रभुत्वे वर्तते सदा ।
    अपतिः काननान्तेषु सहास्माभिश्चरत्यसौ ।। ७.८८.१९ ॥


###Slōka 20###


    तद्वाक्यमव्यक्तपदं तासां स्त्रीणां निशम्य च ।
    विद्यामावर्तनीं पुण्यामावर्तयत स द्विजः ।। ७.८८.२० ॥


###Slōka 21###


    सो ऽर्थं विदित्वा सकलं तस्य राज्ञो यथागतम् ।
    सर्वा एव स्त्रियस्ताश्च बभाषे मुनिपुङ्गवः ।। ७.८८.२१ ॥


###Slōka 22###


    अत्र किम्पुरुषीर्भूत्वा शैलरोधसि वत्स्यथ ।
    आवासस्तु गिरावस्मिञ्छीघ्रमेव विधीयताम् ।। ७.८८.२२ ॥


###Slōka 23###


    मूलपत्रफलैः सर्वा वर्तयिष्यथ नित्यदा ।
    स्त्रियः किम्पुरुषान्नाम भर्तऽन्समुपलप्स्यथ ।। ७.८८.२३ ॥


###Slōka 24###


    ताः श्रुत्वा सोमपुत्रस्य वाचं किम्पुरुषीकृताः ।
    उपासाञ्चक्रिरे शैलं वध्वस्ता बहुलास्तदा ।। ७.८८.२४ ।।


