उत्तरकाण्डम्डम्
===============================


## Chapter 49  / सर्गः ४९##


###Slōka 1###


    सीतां तु रुदतीं दृष्ट्वा ते तत्र मुनिदारकाः ।
    प्राद्रवन्यत्र भगवानास्ते वाल्मीकिरुग्रधीः ।। ७.४९.१ ॥


###Slōka 2###


    अभिवाद्य मुनेः पादौ मुनिपुत्रा महर्षये ।
    सर्वं निवेदयामासुस्तस्यास्तु रुदितस्वनम् ।। ७.४९.२ ॥


###Slōka 3###


    अदृष्टपूर्वा भगवन्कस्याप्येषा महात्मनः ।
    पत्नी श्रीरिव सम्मोहाद्विरौति विकृतानना ।। ७.४९.३ ॥


###Slōka 4###


    भगवन्साधु पश्य त्वं देवतामिव खाच्च्युताम् ।
    नद्यास्तु तीरे भगवन्वरस्त्री कापि दुःखिता ।। ७.४९.४ ॥


###Slōka 5###


    दृष्टास्माभिः प्ररुदिता दृढं शोकपरायणा ।
    अनर्हा दुःखशोकाभ्यामेकां दीनां ह्यनाथवत् ।। ७.४९.५ ॥


###Slōka 6###


    न ह्येनां मानुषीं विद्मः सत्क्रिया ऽस्याः प्रयुज्यताम् ।
    आश्रमस्याविदूरे च त्वामियं शरणं गता ।। ७.४९.६ ॥


###Slōka 7###


    त्रातारमिच्छते साध्वी भगवंस्त्रातुमर्हसि ।
    तेषां तु वचनं श्रुत्वा बुद्ध्या निश्चित्य धर्मवित् ।तपसा लब्धचक्षुष्मान् प्राद्रवद्यत्र मैथिली ।। ७.४९.७ ॥


###Slōka 8###


    तं प्रयान्तमभिप्रेत्य शिष्या ह्येनं महामतिम् ।
    तं तु देशमभि प्रेत्य किञ्चित्पद्भ्यां महामतिः ।। ७.४९.८ ॥


###Slōka 9###


    अर्घ्यमादाय रुचिरं जाह्नवीतीरमागमत् ।
    ददर्श राघवस्येष्टां सीतां पत्नीमनाथवत् ।। ७.४९.९ ।।


###Slōka 10###


    तां सीतां शोकभारार्तां वाल्मीकिर्मुनिपुङ्गवः ।
    उवाच मधुरां वाणीं ह्लादयन्निव तेजसा ।। ७.४९.१० ॥


###Slōka 11###


    स्नुषा दशरथस्य त्वं रामस्य महिषी प्रिया ।
    जनकस्य सुता राज्ञः स्वागतं ते पतिव्रते ।। ७.४९.११ ॥


###Slōka 12###


    आयान्ती चासि विज्ञाता मया धर्मसमाधिना ।
    कारणं चैव सर्वं मे हृदयेनोपलक्षितम् ।। ७.४९.१२ ॥


###Slōka 13###


    तव चैव महाभागे विदितं मम तत्त्वतः ।
    सर्वं च विदितं मह्यं त्रैलोक्ये यद्धि वर्तते ।। ७.४९.१३ ॥


###Slōka 14###


    अपापां वेद्मि सीते त्वां तपोलब्धेन चक्षुषा ।
    विस्रब्धा भव वैदेहि साम्प्रतं मयि वर्तसे ।। ७.४९.१४ ॥


###Slōka 15###


    आश्रमस्याविदूरे मे तापस्यस्तपसि स्थिताः ।
    तास्त्वां वत्से यथा वत्सं पालयिष्यन्ति नित्यशः ।। ७.४९.१५ ॥


###Slōka 16###


    इदमर्ध्यं प्रतीच्छ त्वं विस्रब्धा विगतज्वरा ।
    यथा स्वगृहमभ्येत्य विषादं चैव मा कृथाः ।। ७.४९.१६ ॥


###Slōka 17###


    श्रुत्वा तु भाषितं सीता मुनेः परममद्भुतम् ।
    शिरसा ऽ ऽवन्द्य चरणौ तथेत्याह कृताञ्जलिः ।। ७.४९.१७ ॥


###Slōka 18###


    तं प्रयान्तं मुनिं सीता प्राञ्जलिः पृष्ठतो ऽन्वगात् ।
    । ७.४९.१८ ॥


###Slōka 19###


    तं दृष्ट्वा मुनिमायान्तं वैदेह्या मुनिपत्नयः ।
    उपाजग्मुर्मुदा युक्ता वचनं चेदमब्रुवन् ।। ७.४९.१९ ॥


###Slōka 20###


    स्वागतं ते मुनिश्रेष्ठ चिरस्यागमनं च ते ।
    अभिवादयामस्त्वां सर्वा उच्यतां कि च कुर्महे ।। ७.४९.२० ॥


###Slōka 21###


    तासां तद्वचनं श्रुत्वा वाल्मीकिरिदमब्रवीत् ।
    सीतेयं समनुप्राप्ता पत्नी रामस्य धीमतः ।। ७.४९.२१ ॥


###Slōka 22###


    स्नुषा दशरथस्यैषा जनकस्य सुता सती ।
    अपापा पतिना त्यक्ता परिपाल्या मया सदा ।। ७.४९.२२ ॥


###Slōka 23###


    इमां भवन्त्यः(?) पश्यन्तु स्नेहेन परमेण हि ।
    गौरवान्मम वाक्याच्च पूज्या वो ऽस्तु विशेषतः ।। ७.४९.२३ ॥


###Slōka 24###


    मुहुर्मुहुश्च वैदेहीं प्रणिधाय महायशाः ।
    स्वमाश्रमं शिष्यवृतः पुनरायान्महातपाः ।। ७.४९.२४ ।।


