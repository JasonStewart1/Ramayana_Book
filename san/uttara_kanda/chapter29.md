उत्तरकाण्डम्डम्
===============================


## Chapter 29  / सर्गः २९##


###Slōka 1 / श्लोक १###


    ततस्तमसि सञ्जाते सर्वे ते देवराक्षसाः ।
    अयुद्ध्यन्त बलोन्मत्ताः सूदयन्तः परस्परम् ।। ७.२९.१ ॥


###Slōka 2 / श्लोक २###


    ततस्तु देवसैन्येन राक्षसानां बृहद्बलम् ।
    दशांशं स्थापितं युद्धे शेषं नीतं यमक्षयम् ।। ७.२९.२ ॥


###Slōka 3 / श्लोक ३###


    तस्मिंस्तु तामसे युद्धे सर्वे ते देवराक्षसाः ।
    अन्योन्यं नाभ्यजानन्त युध्यमानाः परस्परम् ।। ७.२९.३ ॥


###Slōka 4 / श्लोक ४###


    इन्द्रश्च रावणश्चैव रावणिश्च महाबलः ।
    तस्मिंस्तमोजालवृते मोहमीयुर्न ते त्रयः ।। ७.२९.४ ॥


###Slōka 5 / श्लोक ५###


    स तु दृष्ट्वा बलं सर्वं रावणो निहतं क्षणात् ।
    क्रोधमभ्यगमत्तीव्रं महानादं च मुक्तवान् ।। ७.२९.५ ॥


###Slōka 6 / श्लोक ६###


    क्रोधात्सूतं च दुर्धर्षः स्यन्दनस्थमुवाच ह ।
    परसैन्यस्य मध्येन यावदन्तो नयस्व माम् ।। ७.२९.६ ॥


###Slōka 7 / श्लोक ७###


    अद्यैतान् त्रिदशान्सर्वान्विक्रमैः समरे स्वयम् ।
    नानाशस्त्रैर्महाघोरैर्नयामि यमसादनम् ।। ७.२९.७ ॥


###Slōka 8 / श्लोक ८###


    अहमिन्द्रं वधिष्यामि धनदं वरुणं यमम् ।
    त्रिदशान्विनिहत्याथ स्वयं स्थास्याम्यथोपरि ।विषादो न च कर्तव्यः शीघ्रं वाहय मे रथम् ।। ७.२९.८ ॥


###Slōka 9 / श्लोक ९###


    द्विः खलु त्वां ब्रवीम्यद्य यावदन्तो नयस्व माम् ।
    । ७.२९.९ ॥


###Slōka 10 / श्लोक १०###


    अयं स नन्दनोद्देशो यत्र वर्तामहे वयम् ।
    नय मामद्य तत्र त्वमुदयो यत्र पर्वतः ।। ७.२९.१० ॥


###Slōka 11 / श्लोक ११###


    तस्य तद्वचनं श्रुत्वा तुरगान्स मनोजवान् ।
    आदिदेशाथ शत्रणां मध्येनैव च सारथिः ।। ७.२९.११ ॥


###Slōka 12 / श्लोक १२###


    तस्य तं निश्चयं ज्ञात्वा शक्रो देवेश्वरस्तदा ।
    रथस्थः समरस्थस्तान्देवान्वाक्यमथाब्रवीत् ।। ७.२९.१२ ॥


###Slōka 13 / श्लोक १३###


    सुराः शृणुत मद्वाक्यं यत्तावन्मम रोचते ।
    जीवन्नेव दशग्रीवः साधु रक्षो निगृह्यताम् ।। ७.२९.१३ ॥


###Slōka 14 / श्लोक १४###


    एष ह्यतिबलः सैन्यै रथेन पवनौजसा ।
    गमिष्यति प्रवृद्धोर्मिः समुद्र इव पर्वणि ।। ७.२९.१४ ॥


###Slōka 15 / श्लोक १५###


    नह्येष हन्तुं शक्यो ऽद्य वरदानात्सुनिर्भयः ।
    तद्ग्रहीष्यामहे रक्षो यत्ता भवत संयुगे ।। ७.२९.१५ ॥


###Slōka 16 / श्लोक १६###


    यथा बलौ निरुद्धे च त्रैलोक्यं भुज्यते मया ।
    एवमेतस्य पापस्य निरोधो मम रोचते ।। ७.२९.१६ ॥


###Slōka 17 / श्लोक १७###


    ततो ऽन्यं देशमास्थाय शक्रः सन्त्यज्य रावणम् ।
    अयुध्यत महाराज राक्षसांस्त्रासयन्रणे ।। ७.२९.१७ ॥


###Slōka 18 / श्लोक १८###


    उत्तरेण दशग्रीवः प्रविवेशानिवर्तकः ।
    दक्षिणेन तु पार्श्वेन प्रविवेश शतक्रतुः ।। ७.२९.१८ ॥


###Slōka 19 / श्लोक १९###


    ततः स योजनशतं प्रविष्टो राक्षसाधिपः ।
    देवतानां बलं सर्वं शरवर्षैरवाकिरत् ।। ७.२९.१९ ॥


###Slōka 20 / श्लोक २०###


    ततः शक्रो निरीक्ष्याथ प्रनष्टं तु स्वकं बलम् ।
    न्यवर्तयदसम्भ्रान्तः समावृत्य दशाननम् ।। ७.२९.२० ॥


###Slōka 21 / श्लोक २१###


    एतस्मिन्नन्तरे नादो मुक्तो दानवराक्षसैः ।
    हा हताः स्म इति ग्रस्तं दृष्ट्वा शक्रेण रावणम् ।। ७.२९.२१ ॥


###Slōka 22 / श्लोक २२###


    ततो रथं समास्थाय रावणिः क्रोधमूर्च्छितः ।
    तत्सैन्यमतिसङ्क्रुद्धः प्रविवेश सुदारुणम् ।। ७.२९.२२ ॥


###Slōka 23 / श्लोक २३###


    तां प्रविश्य महामायां प्राप्तां गोपतिना पुरा ।
    प्रविवेश सुसंरब्धस्तत्सैन्यं समभिद्रवत् ।। ७.२९.२३ ॥


###Slōka 24 / श्लोक २४###


    स सर्वा देवतास्त्यक्त्वा शक्रमेवाभ्यधावत ।
    महेन्द्रश्च महातेजा नापश्यच्च सुतं रिपोः ।। ७.२९.२४ ॥


###Slōka 25 / श्लोक २५###


    विमुक्तकवचस्तत्र वध्यमानो ऽपि रावणिः ।
    त्रिदशैः सुमहावीर्यैर्न चकार च किञ्चन ।। ७.२९.२५ ॥


###Slōka 26 / श्लोक २६###


    स मातलिं समायान्तं ताडयित्वा शरोत्तमैः ।
    महेन्द्रं बाणवर्षेण भूय एवाभ्यवाकिरत् ।। ७.२९.२६ ॥


###Slōka 27 / श्लोक २७###


    ततस्त्यक्त्वा रथं शक्रो विससर्ज च सारथिम् ।
    ऐरावतं समारुह्य मृगयामास रावणिम् ।। ७.२९.२७ ॥


###Slōka 28 / श्लोक २८###


    स तत्र मायाबलवानदृश्यो ऽथान्तरिक्षगः ।
    इन्द्रं मायापरिक्षिप्तं कृत्वा स प्राद्रवच्छरैः ।। ७.२९.२८ ॥


###Slōka 29 / श्लोक २९###


    स तं यदा परिश्रान्तमिन्द्रं जज्ञे ऽथ रावणिः ।
    तदैनं मायया बद्ध्वा स्वसैन्यमभितो ऽनयत् ।। ७.२९.२९ ॥


###Slōka 30 / श्लोक ३०###


    तं तु दृष्ट्वा बलात्तेन नीयमानं महारणात् ।
    महेन्द्रममराः सर्वे किं नु स्यादित्यचिन्तयन् ।। ७.२९.३० ॥


###Slōka 31 / श्लोक ३१###


    दृश्यते न स मायावी शक्रजित्समितिञ्जयः ।
    विद्यावानपि येनेन्द्रो मायया नीयते बलात् ।। ७.२९.३१ ॥


###Slōka 32 / श्लोक ३२###


    एतस्मिन्नन्तरे क्रुद्धाः सर्वे सुरगणास्तदा ।
    रावणं विमुखीकृत्य शरवर्षैरवाकिरन् ।। ७.२९.३२ ॥


###Slōka 33 / श्लोक ३३###


    रावणस्तु समासाद्य आदित्यांश्च वसूंस्तदा ।
    न शशाक स सङ्ग्रामे योद्धुं शत्रुभिरर्दितः ।। ७.२९.३३ ॥


###Slōka 34 / श्लोक ३४###


    स तं दृष्ट्वा परिम्लानं प्रहारैर्जर्जरीकृतम् ।
    रावणिः पितरं युद्धे दर्शनस्थो ऽब्रवीदिदम् ।। ७.२९.३४ ॥


###Slōka 35 / श्लोक ३५###


    आगच्छ तात गच्छामो रणकर्म निवर्तताम् ।
    जितं नो विदितं ते ऽस्तु स्वस्थो भव गतज्वरः ।। ७.२९.३५ ॥


###Slōka 36 / श्लोक ३६###


    अयं हि सुरसैन्यस्य त्रैलोक्यस्य च यः प्रभुः ।
    स गृहीतो दैवबलाद्भग्नदर्पाः सुराः कृताः ।। ७.२९.३६ ॥


###Slōka 37 / श्लोक ३७###


    यथेष्टं भुङ्क्ष्व लोकांस्त्रीन्निगृह्यारातिमोजसा ।
    वृथा किं ते श्रमेणेह युद्धमद्य तु निष्फलम् ।। ७.२९.३७ ॥


###Slōka 38 / श्लोक ३८###


    ततस्ते दैवतगणा निवृत्ता रणकर्मणः ।
    तच्छ्रुत्वा रावणेर्वाक्यं स्वस्थचेताः बभूव ह ।। ७.२९.३८ ॥


###Slōka 39 / श्लोक ३९###


    अथ स रणविगतज्वरः प्रभुर्विजयमवाप्य निशाचराधिपः ।
    स्वभवनमभितो जगाम हृष्टः स्वसुतमवाप्य च वाक्यमब्रवीत् ।। ७.२९.३९ ॥


###Slōka 40 / श्लोक ४०###


    अतिबलसदृशैः पराक्रमैस्तैर्मम कुलमानविवर्धनं कृतम् ।
    यदयमतुल्यबलस्त्वयाद्य वै त्रिदशपतिस्त्रिदशाश्च निर्जिताः ।। ७.२९.४० ॥


###Slōka 41 / श्लोक ४१###


    नय रथमधिरोप्य वासवं नगरमितो व्रज सेनया वृतस्त्वम् ।
    अहमपि तव गच्छतो द्रुतं सह सचिवैरनुयामि पृष्ठतः ।। ७.२९.४१ ॥


###Slōka 42 / श्लोक ४२###


    अथ स बलवृतः सवाहनस्त्रिदशपतिं परिगृह्य रावणिः ।
    स्वभवनमभिगम्य वीर्यवान्कृतसमरान्विससर्ज राक्षसान् ।। ७.२९.४२ ।।


