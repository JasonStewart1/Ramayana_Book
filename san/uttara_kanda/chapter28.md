उत्तरकाण्डम्डम्
===============================


## Chapter 28  / सर्गः २८##


###Slōka 1 / श्लोक १###


    सुमालिनं हतं दृष्ट्वा वसुना भस्मसात्कृतम् ।
    स्वसैन्यं विद्रुतं चापि लक्षयित्वा ऽर्दितं सुरैः ।। ७.२८.१ ॥


###Slōka 2 / श्लोक २###


    ततः स बलवान्क्रुद्धो रावणस्य सुतस्तदा ।
    निवर्त्य राक्षसान्सर्वान्मेघनादो व्यवस्थितः ।। ७.२८.२ ॥


###Slōka 3 / श्लोक ३###


    सुरथेनाग्निवर्णेन कामगेन महारथः ।
    अभिदुद्राव सेनां तां वनान्यग्निरिव ज्वलन् ।। ७.२८.३ ॥


###Slōka 4 / श्लोक ४###


    ततः प्रविशतस्तस्य विविधायुधधारिणः ।
    विदुद्रुवुर्दिशः सर्वा दर्शनादेव देवताः ।। ७.२८.४ ॥


###Slōka 5 / श्लोक ५###


    न बभूव तदा कश्चिद्युयुत्सोरस्य सम्मुखे ।
    सर्वानाविद्ध्य वित्रस्तांस्ततः शक्रो ऽब्रवीत्सुरान् ।। ७.२८.५ ॥


###Slōka 6 / श्लोक ६###


    न भेतव्यं न गन्तव्यं निवर्तध्वं रणे सुराः ।
    एष गच्छति पुत्रो मे युद्धार्थमपराजितः ।। ७.२८.६ ॥


###Slōka 7 / श्लोक ७###


    ततः शक्रसुतो देवो जयन्त इति विश्रुतः ।
    रथेनाद्भुतकल्पेन सङ्ग्रामे सो ऽभ्यवर्तत ।। ७.२८.७ ॥


###Slōka 8 / श्लोक ८###


    ततस्ते त्रिदशाः सर्वे परिवार्य शचीसुतम् ।
    रावणस्य सुतं युद्धे समासाद्य प्रजघ्निरे ।। ७.२८.८ ॥


###Slōka 9 / श्लोक ९###


    तेषां युद्धं समभवत्सदृशं देवरक्षसाम् ।
    महेन्द्रस्य च पुत्रस्य राक्षसेन्द्रसुतस्य च ।। ७.२८.९ ॥


###Slōka 10 / श्लोक १०###


    ततो मातलिपुत्रे तु गोमुखे राक्षसात्मजः ।
    सारथौ पातयामास शरान्कनकभूषणान् ।। ७.२८.१० ॥


###Slōka 11 / श्लोक ११###


    शचीसुतश्चापि तथा जयन्तस्तस्य सारथिम् ।
    तं चापि रावणिः क्रुद्धः समन्तात्प्रत्यविध्यत ।। ७.२८.११ ॥


###Slōka 12 / श्लोक १२###


    स हि क्रोधसमाविष्टो बली विस्फारितेक्षणः ।
    रावणिः शक्रतनयं शरवर्षैरवाकिरत् ।। ७.२८.१२ ॥


###Slōka 13 / श्लोक १३###


    ततो नानाप्रहरणाञ्छितधारान्सहस्रशः ।
    पातयामास सङ्क्रुद्धः सुरसैन्येषु रावणिः ।। ७.२८.१३ ॥


###Slōka 14 / श्लोक १४###


    शतघ्नीमुसलप्रासगदाखड्गपरश्वधान् ।
    महान्ति गिरिशृङ्गाणि पातयामास रावणिः ।। ७.२८.१४ ॥


###Slōka 15 / श्लोक १५###


    ततः प्रव्यथिता लोकाः सञ्जज्ञे च तमो ऽभवत् ।
    तस्य रावणपुत्रस्य शत्रुसैन्यानि निघ्नतः ।। ७.२८.१५ ॥


###Slōka 16 / श्लोक १६###


    ततस्तद्दैवतबलं समन्तात्तं शचीसुतम् ।
    बहुप्रकारमस्वस्थमभवच्छरपीडितम् ।। ७.२८.१६ ॥


###Slōka 17 / श्लोक १७###


    नाभ्यजानन्त चान्योन्यं रक्षो वा देवता ऽथवा ।
    तत्र तत्र विपर्यस्तं समन्तात्परिधावति ।। ७.२८.१७ ॥


###Slōka 18 / श्लोक १८###


    देवा देवान्निजघ्नुस्ते राक्षसान्राक्षसास्तथा ।
    सम्मूढास्तमसाच्छन्ना व्यद्रवन्नपरे तथा ।। ७.२८.१८ ॥


###Slōka 19 / श्लोक १९###


    एतस्मिन्नन्तरे वीरः पुलोमा नाम वीर्यवान् ।
    दैत्येन्द्रस्तेन सङ्गृह्य शचीपुत्रो ऽपवाहितः ।। ७.२८.१९ ॥


###Slōka 20 / श्लोक २०###


    सङ्गृह्य तं तु दौहित्रं प्रविष्टः सागरं तदा ।
    आर्यकः स हि तस्यासीत्पुलोमा येन सा शची ।। ७.२८.२० ॥


###Slōka 21 / श्लोक २१###


    ज्ञात्वा प्रणाशं तु तदा जयन्तस्याथ देवताः ।
    अप्रहृष्टास्ततः सर्वा व्यथिताः सम्प्रदुद्रुवुः ।। ७.२८.२१ ॥


###Slōka 22 / श्लोक २२###


    रावणिस्त्वथ सङ्क्रुद्धो बलैः परिवृतः स्वकैः ।
    अभ्यधावत देवांस्तान्मुमोच च महास्वनम् ।। ७.२८.२२ ॥


###Slōka 23 / श्लोक २३###


    दृष्ट्वा प्रणाशं पुत्रस्य दैवतेषु च विद्रुतम् ।
    मातलिं चाह देवेशो रथः समुपनीयताम् ।। ७.२८.२३ ॥


###Slōka 24 / श्लोक २४###


    स तु दिव्यो महाभीमः सज्ज एव महारथः ।
    उपस्थितो मातलिना वाह्यमानो महाजवः ।। ७.२८.२४ ॥


###Slōka 25 / श्लोक २५###


    ततो मेघा रथे तस्मिंस्तडित्त्वन्तो महाबलाः ।
    अग्रतो वायुचपला नेदुः परमनिःस्वनाः ।। ७.२८.२५ ॥


###Slōka 26 / श्लोक २६###


    नानावाद्यानि वाद्यन्त गन्धर्वाश्च समाहिताः ।
    ननृतुश्चाप्सरःसङ्घा निर्याते त्रिदशेश्वरे ।। ७.२८.२६ ॥


###Slōka 27 / श्लोक २७###


    रुद्रैर्वसुभिरादित्यैस्साध्यैश्च समरुद्गणैः ।
    वृतो नानाप्रहरणैर्निर्ययौ त्रिदशाधिपः ।। ७.२८.२७ ॥


###Slōka 28 / श्लोक २८###


    निर्गच्छतस्तु शक्रस्य परुषं पवनो ववौ ।
    भास्करो निष्प्रभश्चासीन्महोल्काश्च प्रपेदिरे ।। ७.२८.२८ ॥


###Slōka 29 / श्लोक २९###


    एतस्मिन्नन्तरे शूरो दशग्रीवः प्रतापवान् ।
    आरुरोह रथं दिव्यं निर्मितं विश्वकर्मणा ।। ७.२८.२९ ॥


###Slōka 30 / श्लोक ३०###


    पन्नगैः सुमहाकार्यैर्वेष्टितं रोमहर्षणैः ।
    तेषां निःश्वासवातेन प्रदीप्तमिव संयुगे ।। ७.२८.३० ॥


###Slōka 31 / श्लोक ३१###


    दैत्यैर्निशाचरैश्चैव स रथः परिवारितः ।
    समराभिमुखो दैत्यो महेन्द्रं सो ऽभ्यवर्तत ।। ७.२८.३१ ॥


###Slōka 32 / श्लोक ३२###


    पुत्रं तं वारयित्वा तु स्वयमेव व्यवस्थितः ।
    सो ऽपि युद्धाद्विनिष्क्रम्य रावणिः समुपाविशत् ।। ७.२८.३२ ॥


###Slōka 33 / श्लोक ३३###


    ततो युद्धं प्रवृत्तं तु सुराणां राक्षसैः सह ।
    शस्त्राणि वर्षतां घोरं मेघानामिव संयुगे ।। ७.२८.३३ ॥


###Slōka 34 / श्लोक ३४###


    कुम्भकर्णस्तु दुष्टात्मा नानाप्रहरणोद्यतः ।
    नाज्ञायत तदा युद्धे सह केनाप्ययुध्यत ।। ७.२८.३४ ॥


###Slōka 35 / श्लोक ३५###


    दन्तैः भुजाभ्यां पद्मां च शक्तितोमरसायकैः ।
    येन केनैव संरब्धस्ताडयामास वै सुरान् ।। ७.२८.३५ ॥


###Slōka 36 / श्लोक ३६###


    ततो रुद्रैर्महाघोरैः सङ्गम्याथ निशाचरः ।
    प्रयुद्धस्तैश्च सङ्ग्रामे क्षतः शस्त्रैर्निरन्तरम् ।। ७.२८.३६ ॥


###Slōka 37 / श्लोक ३७###


    बभौ शस्त्राचिततनुः कुम्भकर्णः क्षरन्नसृक् ।
    विद्युत्स्तनितनिर्घोषो धारवानिव तोयदः ।। ७.२८.३७ ॥


###Slōka 38 / श्लोक ३८###


    ततस्तद्राक्षसं सैन्यं प्रयुद्धं समरुद्गणैः ।
    रणे विद्रावितं सर्वं नानाप्रहरणैः शितैः ।। ७.२८.३८ ॥


###Slōka 39 / श्लोक ३९###


    केचिद्विनिहताः कृत्ताश्चेष्टन्ति स्म महीतले ।
    वाहनेष्ववसक्ताश्च स्थिता एवापरे रणे ।। ७.२८.३९ ॥


###Slōka 40 / श्लोक ४०###


    रथान्नागान्खरानुष्ट्रान्पन्नगांस्तुरगान् रणे ।
    शिंशुमारान्वराहांश्च पिशाचवदनान्तथा ।। ७.२८.४० ॥


###Slōka 41 / श्लोक ४१###


    तान्समालिङ्ग्य बाहुभ्यां विष्टब्धाः केचिदुच्छ्रुताः ।
    देवैस्तु शस्त्रसम्भिन्ना मम्रिरे च निशाचराः ।। ७.२८.४१ ॥


###Slōka 42 / श्लोक ४२###


    चित्रकर्म इवाभाति स तेषां रणसम्प्लवः ।
    निहतानां प्रमत्तानां राक्षसानां महीतले ।। ७.२८.४२ ॥


###Slōka 43 / श्लोक ४३###


    शोणितोदकनिष्पन्दकङ्कगृध्रसमाकुला ।
    प्रवृत्ता संयुगमुखे शस्त्रग्राहवती नदी ।। ७.२८.४३ ॥


###Slōka 44 / श्लोक ४४###


    एतस्मिन्नन्तरे क्रुद्धो दशग्रीवः प्रतापवान् ।
    निरीक्ष्य तद्बलं कृत्स्नं दैवतैर्विनिपातितम् ।। ७.२८.४४ ॥


###Slōka 45 / श्लोक ४५###


    स तं प्रति विगाह्याशु प्रवृद्धं सैन्यसागरम् ।
    त्रिदशान्समरे निघ्नञ्छक्रमेवाभ्यवर्तत ।। ७.२८.४५ ॥


###Slōka 46 / श्लोक ४६###


    आगाच्छक्रो महच्चापं विस्फार्य सुमहास्वनम् ।
    यस्य विस्फारघोषेण स्तनन्ति स्म दिशो दश ।। ७.२८.४६ ॥


###Slōka 47 / श्लोक ४७###


    तद्विकृष्य महच्चापमिन्द्रो रावणमूर्धनि ।
    निपातयामास शरान्पावकादित्यवर्चसः ।। ७.२८.४७ ॥


###Slōka 48 / श्लोक ४८###


    तथैव च महाबाहुर्दशग्रीवो व्यवस्थितः ।
    शक्रं कार्मुकविभ्रष्टैः शरवर्षैरवाकिरत् ।। ७.२८.४८ ॥


###Slōka 49 / श्लोक ४९###


    प्रयुध्यतोरथ तयोर्बाणवर्षैः समन्ततः ।
    न ज्ञायते तदा किञ्चित्सर्वं हि तमसा वृतम् ।। ७.२८.४९ ।।


