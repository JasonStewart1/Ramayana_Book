उत्तरकाण्डम्डम्
===============================


## Chapter 108  / सर्गः १०८##


###Slōka 1 / श्लोक १###


    ते दूता रामवाक्येन चोदिता लघुविक्रमाः ।
    प्रजग्मुर्मधुरां शीघ्रं चक्रुर्वासं न चाध्वनि ।। ७.१०८.१ ॥


###Slōka 2 / श्लोक २###


    ते तु त्रिभिरहोरात्रैः सम्प्राप्य मधुरामथ ।
    शत्रुघ्नाय यथातत्त्वमाचख्युः सर्वमेव तत् ।। ७.१०८.२ ॥


###Slōka 3 / श्लोक ३###


    लक्ष्मणस्य परित्यागं प्रतिज्ञां राघवस्य च ।
    पुत्रयोरभिषेकं च पौरानुगमनं तथा ।। ७.१०८.३ ॥


###Slōka 4 / श्लोक ४###


    कुशस्य नगरी रम्या विन्ध्यपर्वतरोधसि ।
    कुशावतीति नाम्ना सा कृता रामेण धीमता ।श्रावस्तीति पुरी रम्या श्राविता च लवस्य ह ।। ७.१०८.४ ॥


###Slōka 5 / श्लोक ५###


    अयोध्यां विजनां कृत्वा राघवो भरतस्तथा ।
    स्वर्गस्य गमनोद्योगं कृतवन्तौ महारथौ ।। ७.१०८.५ ॥


###Slōka 6 / श्लोक ६###


    एवं सर्वं निवेद्याशु शत्रुघ्नाय महात्मने ।
    विरेमुस्ते ततो दूतास्त्वर राजेति चाब्रुवन् ।। ७.१०८.६ ॥


###Slōka 7 / श्लोक ७###


    तच्छ्रुत्वा घोरसङ्काशं कुलक्षयमुपस्थितम् ।
    प्रकृतीस्तु समानीय काञ्चनं च पुरोधसम् ।। ७.१०८.७ ॥


###Slōka 8 / श्लोक ८###


    तेषां सर्वं यथावृत्तमब्रवीद्रघनन्दनः ।
    आत्मनश्च विपर्यासं भविष्यं भ्रातृभिः सह ।। ७.१०८.८ ॥


###Slōka 9 / श्लोक ९###


    ततः पुत्रद्वयं वीरः सो ऽभ्यषिञ्चन्नराधिपः ।
    सुबाहुर्मधुरां लेभे शत्रुघाती च वैदिशम् ।। ७.१०८.९ ॥


###Slōka 10 / श्लोक १०###


    द्विधा कृत्वा तु तां सेनां माधुरीं पुत्रयोर्द्वयोः ।
    धनं च युक्तं कृत्वा वै स्थापयामास पार्थिवः ।। ७.१०८.१० ॥


###Slōka 11 / श्लोक ११###


    सुबाहुं मधुरायां च वैदेशे शत्रुघातिनम् ।
    ययौ स्थाप्य तदा ऽयोध्यां रथेनैकेन राघवः ।। ७.१०८.११ ॥


###Slōka 12 / श्लोक १२###


    स ददर्श महात्मानं ज्वलन्तमिव पावकम् ।
    सूक्ष्मक्षौमाम्बरधरं मुनिभिः सार्धमक्षयैः ।। ७.१०८.१२ ॥


###Slōka 13 / श्लोक १३###


    सो ऽभिवाद्य ततो रामं प्राञ्जलिः प्रयतेन्द्रियः ।
    उवाच वाक्यं धर्मज्ञं धर्ममेवानुचिन्तयन् ।। ७.१०८.१३ ॥


###Slōka 14 / श्लोक १४###


    कृत्वाभिषेकं सुतयोर्द्वयो राघवनन्दन ।
    तवानुगमने राजन्विद्धि मां कृतनिश्चयम् ।। ७.१०८.१४ ॥


###Slōka 15 / श्लोक १५###


    न चान्यदपि वक्तव्यमतो वीर न शासनम् ।
    विलोक्यमानमिच्छामि मद्विधेन विशेषतः ।। ७.१०८.१५ ॥


###Slōka 16 / श्लोक १६###


    तस्य तां बुद्धिमक्लीबां विज्ञाय रघुनन्दनः ।
    बाढमित्येव शत्रुघ्नं रामो वाक्यमुवाच ह ।। ७.१०८.१६ ॥


###Slōka 17 / श्लोक १७###


    तस्य वाक्यस्य वाक्यान्ते वानराः कामरूपिणः ।
    ऋक्षराक्षससङ्घाश्च समापेतुरनेकशः ।। ७.१०८.१७ ॥


###Slōka 18 / श्लोक १८###


    सुग्रीवं ते पुरस्कृत्य सर्व एव समागताः ।
    तं रामं द्रष्टुमनसः स्वर्गायाभिमुखं स्थितम् ।। ७.१०८.१८ ॥


###Slōka 19 / श्लोक १९###


    देवपुत्रा ऋषिसुता गन्धर्वाणां सुतास्तथा ।
    रामक्षयं विदित्वा ते सर्व एव समागताः ।। ७.१०८.१९ ॥


###Slōka 20 / श्लोक २०###


    ते राममभिवाद्योचुः सर्वे वानरराक्षसाः ।
    तवानुगमने राजन्सम्प्राप्ताः कृतनिश्चयाः ।। ७.१०८.२० ॥


###Slōka 21 / श्लोक २१###


    यदि राम विनास्माभिर्गच्छेस्त्वं पुरुषोत्तम ।
    यमदण्डमिवोद्यम्य त्वया स्म विनिपातिताः ।। ७.१०८.२१ ॥


###Slōka 22 / श्लोक २२###


    तैरेवमुक्तः काकुत्स्थो बाढमित्यब्रवीत् स्मयन् ।
    । ७.१०८.२२ ॥


###Slōka 23 / श्लोक २३###


    एतस्मिन्नन्तरे रामं सुग्रीवो ऽपि महाबलः ।
    प्रणम्य विधिवद्वीरं विज्ञापयितुमुद्यतः ।। ७.१०८.२३ ॥


###Slōka 24 / श्लोक २४###


    अभिषिच्याङ्गदं वीरमागतो ऽस्मि नरेश्वर ।
    तवानुगमने राजन्विद्धि मां कृतनिश्चयम् ।। ७.१०८.२४ ॥


###Slōka 25 / श्लोक २५###


    तस्य तद्वचनं श्रुत्वा रामो रमयतां वरः ।
    वानरेन्द्रमथोवाचं मैत्रं तस्यानुचिन्तयन् ।। ७.१०८.२५ ॥


###Slōka 26 / श्लोक २६###


    सखे शृणुष्व सुग्रीव न त्वया ऽहं विनाकृतः ।
    गच्छेयं देवलोकं वा परमं वा पदं महत् ।। ७.१०८.२६ ॥


###Slōka 27 / श्लोक २७###


    बिभीषणमथोवाच राक्षसेन्द्रं महायशाः ।
    यावत्प्रजा धरिष्यन्ति तावत्त्वं वै बिभीषण ।राक्षसेन्द्र महावीर्य लङ्कास्थस्त्वं धरिष्यसि ।। ७.१०८.२७ ॥


###Slōka 28 / श्लोक २८###


    यावच्चन्द्रश्च सूर्यश्च यावत्तिष्ठति मेदिनी ।
    यावच्च मत्कथा लोके तावद्राज्यं तवास्त्विह ।। ७.१०८.२८ ॥


###Slōka 29 / श्लोक २९###


    शासितस्त्वं सखित्वेन कार्यं ते मम शासनम् ।
    प्रजाः संरक्ष धर्मेण नोत्तरं वक्तुमर्हसि ।। ७.१०८.२९ ॥


###Slōka 30 / श्लोक ३०###


    किञ्चान्यद्वक्तुमिच्छामि राक्षसेन्द्र महामते ।
    । ७.१०८.३० ॥


###Slōka 31 / श्लोक ३१###


    आराधय जगन्नाथमिक्ष्वाकुकुलदैवतम् ।
    आराधनीयमनिशं सर्वैर्दैवैः सवासवैः ।। ७.१०८.३१ ॥


###Slōka 32 / श्लोक ३२###


    तथेति प्रतिजग्राह रामवाक्यं विभीषणः ।
    राजा राक्षसमुख्यानां राघवाज्ञामनुस्मरन् ।। ७.१०८.३२ ॥


###Slōka 33 / श्लोक ३३###


    तमेवमुक्त्वा काकुत्स्थो हनूमन्तमथाब्रवीत् ।
    जीविते कृतबुद्धिस्त्वं मा प्रतिज्ञां विलोपय ।। ७.१०८.३३ ॥


###Slōka 34 / श्लोक ३४###


    मत्कथाः प्रचरिष्यन्ति यावल्लोके हरीश्वर ।
    तावद्रमस्व सुप्रीतो मद्वाक्यमनुपालयन् ।। ७.१०८.३४ ॥


###Slōka 35 / श्लोक ३५###


    एवमुक्तस्तु हनुमान्राघवेण महात्मना ।
    वाक्यं विज्ञापयामास परं हर्षमवाप्य च ।। ७.१०८.३५ ॥


###Slōka 36 / श्लोक ३६###


    यावत्तव कथा लोके विचरिष्यति पावनी ।
    तावत्स्थास्यामि मेदिन्यां तवाज्ञामनुपालयन् ।। ७.१०८.३६ ॥


###Slōka 37 / श्लोक ३७###


    जाम्बवन्तं तथोक्त्वा तु वृद्धं ब्रह्मसुतं तथा ।
    मैन्दं च द्विविदं चैव पञ्च जाम्बवता सह ।यावत्कलिश्च सम्प्राप्तस्तावज्जीवत सर्वदा ।। ७.१०८.३७ ॥


###Slōka 38 / श्लोक ३८###


    तानेवमुक्त्वा काकुत्स्थः सर्वांस्तानृक्षवानरान् ।
    उवाच बाढं गच्छध्वं मया सार्धं यथेप्सितम् ।। ७.१०८.३८ ।।


